Les horribles et espoventables

faictz et prouesses du très renommé

Pantagruel, roy des Dipsodes,

filz du grand géant Gargantua,

Composez nouvellement

par Maistre

Alcofrybas

Nasier.





On les vend à Lyon en la maison

de Claude nourry, dict le Prince

pres nostre dame de Confort.





Prologue de l’Auteur.




Tres illustres et tres chevaleureux champions gentilz hommes et aultres, qui voluntiers vous adonnez à toutes gentillesses et honnestetez, vous avez na gueres veu, leu, et sceu les grandes et inestimables chronicques de l’enorme geant Gargantua, et comme vrays fideles les avez creues tout ainsi qu’en texte de Bible ou du sainct Evangile, et y avez maintefoys passé vostre temps avecques les honorables dames et damoyselles, leur en faisans beaulx et longs narrez, alors que estiez hors de propos : dont estes bien dignes de grande louange. Et à la mienne volunte que ung chascun laissast sa propre besoigne, ne se souciast de son mestier et mist ses affaires propres en oubly, afin d’y vacquer entierement sans que son esprit feust de ailleurs distraict ny empesche, jusques à ce que l’on les sceust par cueur, affin que si d’adventure l’art de l’imprimerie cessoit, ou en cas que tous livres perissent, au temps advenir dont chascun les puisse bien au net enseigner à ses enfans : car il y a plus de fruict que par adventure ne pensent ung tas de gros talvassiers tous croustelevez, qui entendent beaucoup moins en ces petites joyeusetez que ne faict Raclet en l’Institute. J’en ay congneu de haultz et puissans seigneurs en bon nombre, qui, allant à chasse de grosses bestes, ou voller pour faucons : s’il advenoit que la beste ne feust rencontree par les brisees, ou que le faulcon se mist à planer, voyant la proye gaigner à tire d’esle, ilz estoient bien marryz, comme entendez assez : mais leur refuge de reconfort et affin de ne se morfondre estoit à recoler les inestimables faictz dudict Gargantua. D’aultres sont par le monde (ce ne sont pas faribolles) qui estans grandement affligez du mal des dentz, apres avoir tous leurs biens despenduz en medecins, ne ont trouve remede plus expedient, que de mettre les dictes chronicques entre deux beaulx linges bien chaulx, et les appliquer au lieu de la douleur, les sinapizant avecques un peu de pouldre d’oribus. Mais que diray je des pauvres verollez et goutteux ? O, quantes foys nous les avons veu à l’heure quilz estoyent bien oingtz et engressez à poinct, et le visaige leur reluysoit comme la claveure d’un charnier, et les dentz leur tressailloyent comme font les marchettes dung clavier dorgues ou despinette quand on joue dessus, et que le gousier leur escumoit comme a un verrat que les vaultres et levriers ont chasse sept heures : que faisoyent-ilz alors ? toute leur consolation nestoit que de ouyr lire quelque page dudict livre. Et en avons veu qui se donnoyent à cent pipes de diables, en cas que ilz n’eussent senty allegement manifeste a la lecture dudict livre, lors quon les tenoit es Iymbes, ny plus ny moins que les femmes estans en mal d’enfant quand on leurs list la vie de saincte Marguerite. Est ce rien cela ? Trouvez moy livre en quelque langue, en quelque faculte et science que ce soit, qui ayt telles vertus, proprietez, et prerogatives, et je paieray chopine de trippes. Non messieurs non. Il n’y en a point. Et ceulx qui vouldroient maintenir que si : reputés les abuseurs et seducteurs. Bien vray est il que l’on trouve en d’aulcuns livres dignes de memoire certaines propriétés occultes, au nombre desquelz l’on met Robert le diable, Fierabras, Guillaume sans paour, Huon de Bourdeaulx, Monteville, et Matabrune, mais elles ne sont pas à comparer à celuy dont nous parlons. Et le monde a bien congneu par experience infaillible le grand emolument et utilite qui venoit de ladicte chronicque Gargantuine : car il en a este plus vendu des imprimeurs en deux moys, qu’il ne sera achepte de Bibles en neuf ans. Voulant doncques moy vostre humble esclave accroistre voz passetemps davantaige, ie vous offre de present ung aultre livre de mesmes billon, sinon quil est ung peu plus equitable et digne de foy que n’estoit l’aultre. Car ne croyez pas si ne voulez errer à vostre escient, que ien parle comme les Juifz de la loy. Je ne suis pas nay en telle planette, et ne m’advint oncques de mentir ou asseurer chose que ne feust veritable : agentes et consentientes, cest a dire qui na conscience na rien. Jen parle comme sainct Jehan de lApocalypse : quod bibimus testamur. C’est des horribles faicts et prouesses de Pantagruel, lequel iay servy à guaiges des que ie fus hors de paige, iusques a present, que par son congie men suis venu ung iour visiter mon pays de vache et scavoir s’il y avoit encores en vie nul de mes parens. Pourtant, affin que ie fasse fin à ce prologue, tout ainsi comme ie me donne à cent mille panerees de beaulx diables corps et ame, trippes et boyaulx, en cas que ien mente en toute lhistoire dung seul mot, pareillement le feu sainct Antoine vous arde, mau de terre vous vire, le lancy, le mau lubec vous trousse, la caquesangue vous viengne, le mau fin feu de ricque racque, aussi menu que poil de vache, tout renforcé de vif argent, vous puisse entrer au fondement, et comme Sodome et Gomorre puissez tomber en soulfre en feu et abysme, en cas que vous ne croyez fermement tout ce que ie vous racompteray en ceste presente chronicque.





De lorigine et antiquite du grand

Pantagruel. Chapitre 1




Ce ne sera point chose inutile ne oysifve de vous remembrer la premiere source et origine dont nous est nay le bon Pantagruel : car ie voy que tous bons historiographes ainsi ont traicte leurs chronicques, non seulement des Grecs, des Arabes, et Ethnicques, mais aussi les auteurs de la saincte escripture, comme monseigneur sainct Luc mesmement, et sainct Matthieu. Il vous convient doncques noter que au commencement du monde ung peu apres que Abel fut occis par son frere Cayn, la terre embue du sang du iuste fut une certaine annee si tresfertile en tous fruictz qui de ses flans nous sont produictz, et singulierement en mesles, que lon lappela de toute memoire lannee des grosses mesles : car les troys en faisoient le boysseau, au moys de Octobre ce me semble ou bien de Septembre, affin que ie ne erre : fut la sepmaine tant renommee par les annales, quon nomme la sepmaine des troys Jeudys : car il y en eut troys, a cause des irreguliers bissextes que la Lune varia de son cours plus de cinq toizes, le monde voluntiers mangeoit desdictes mesles : car elles estoient belles a lœil : et delicieuses au goust. Mais tout ainsi que Noe le sainct homme, à qui nous sommes tant obligez et tenuz, de ce quil nous planta la vigne, dont nous vient ceste nectareicque, precieuse, celeste, et deificque liqueur, qu’on nomme le piot, fut trompe en le beuvant : car il ignoroit la grande vertu et puissance diceluy. Semblablement les hommes et femmes de ce temps la mangeoient en grand plaisir de ce beau et gros fruict : mais il leurs en advint beaucoup daccidens. Car a tous survint au corps une enfleure bien estrange : mais non a tous en ung mesme lieu. Car les ungs enfloient par le ventre, et le ventre leur devenoit bossu comme une grosse tonne : desquels il est escript : ventrem omnipotem. Et de ceste rasse nasquit sainct Pansart et Mardygras. Les aultres enfloient par les espaules et tant estoient bossuz quon les appeloit montiferes, comme porte montaignes : dont vous en voyez encores par le monde en divers sexes et dignitez. Et de cette rasse yssit Esopet : dont vous avez les beaulx faictz et dictz par escript. Les aultres enfloient en longitude par le membre, qu’on appelles le laboureur de nature : en sorte quils le avoyent merveilleusement long, grand, gras, gros, vert, et acreste, a la mode antique, si bien quils sen servoient de ceincture le redoublant a cinq ou six foys par le corps : Et sil advenoit quil feut en point et eut vent en pouppe, a les veoir vous eussiez dit que cestoient gens qui eussent leurs lances en larrest pour iouster à la quintaine. Et de ceulx la sest perdue la rasse, comme disent les femmes. Car elles lamentent continuellement quil nen est plus de ces gros etc. vous scavez le reste de la chanson. Daultres croissoyent par les iambes et a les veoir eussiez dit que cestoient grues, ou bien gens marchans sus des eschasses. Et les petitz grymaulx les appellent en grammaire Iambus. Daultres par les aureilles, lesquelles ils avoient si grandes que de lune en faisoient pourpoint, chausses, et sayon : et de laultre se couvroient comme dune cappe à lespaignole. Et dit lon quen Bourbonnoys encores en a de lheraige, dont sont dictes aureilles de Bourbonnoys. Les aultres croissoient en long du corps : et de ceulx là sont venuz les geans, et par eulx Pantagruel. Et le premier fut Chalbroth, qui engendra Sarabroth, qui engendra Faribroth, qui engendra Hurtaly, qui fut beau mangeur de souppes et regna au temps du deluge, qui engendra Nembroth, qui engendra Athlas qui avecques ses espaules guarda le ciel de tumber, qui engendra Goliath, qui engendra Eryx, qui engendra Titius, qui engendra Polyphemus, qui engendra Cacus, qui engendra Enceladus, qui engendra Ceus, qui engendra Typhœus, qui engendra Alœus, qui engendra Othus, qui engendra Aegeon, qui engendra Briareus qui avoit cent mains, qui engendra Porphyrio, qui engendra Adamastor, qui engendra Anteus, qui engendra Agatho, qui engendra Porus contre lequel batailla Alexandre le grand, qui engendra Aranthas, qui engendra Gabbara, qui engendra Goliath de Secundille, qui engendra Offot : lequel eut terriblement beau nez a boire au baril, qui engendra Artachees, qui engendra Oromedon, qui engendra Gemmagog, qui fut inventeur des souliers a poulaine, qui engendra Sisyphus, qui engendra les Titanes : dont nasquit Hercules, qui engendra Enay [qui fut tresexpert en la matier de oster les cyrons des mains], qui engendra Fierabras, lequel fut vaincu par Olivier pair de France compaignon de Roland, qui engendra Morguan, qui engendra Fracassus : duquel a escript Merlinus Coccaius : dont nasquit Ferragus, qui engendra Happemousche qui engendra Bolivorax, qui engendra Longys, qui engendra Gayoffe, qui engendra Maschefain, qui engendra Brulefer, qui engendra Engoulevent, qui engendra Galehaut, qui engendra Myrelangault, qui engendra Galaffre, qui engendra Falourdin, qui engendra Roboastre, qui engendra Sortibrant de Conimbres, qui engendra Brushant de Mommiere, qui engendra Bruyer, lequel fut vaincu par Ogier le dannoys pair de France, qui engendra Mabrun, qui engendra Foutasnon, qui engendra Hacquelebac, qui engendra Vitdegrain, qui engendra Grantgousier, qui engendra Gargantua, qui engendra Pantagruel mon maistre. Jentends bien que lysant ce passaige, vous faictes en vous mesmes ung doubte bien raisonnable. Et demandez, comment est il possible qu’ainsi soit : veu que au temps du deluge tout le monde perit fors Noe et sept personnes avecques luy dedans l’Arche : au nombre desquels nest point mys ledict Hurtaly ? La demande est bien faicte sans doute et bien apparente : mais la response vous contentera. Et par ce que nestoys pas de ce temps la pour vous en dire a mon plaisir, ie vous allegueray l’auctorite des Massoreths interpres des sainctes lettres hebraicques : lesquels disent que sans point de faulte ledict Hurtaly nestoit point dedans lArche de Noe, aussi ny eust il peu entrer : car il estoit trop grand, mais il estoit dessus lArche à cheval iambe deca iambe dela, comme les petitz infans sus les chevaulx de boys. Et en ceste façon saulva ladicte Arche de periller : car il luy bailloit le bransle avecques les iambes, et du pied la tournoit ou il vouloit comme on faict du gouvernail dune navire : Et ceulx du dedans luy envoyoient des vivres par une cheminee a suffisance, comme gens bien recognoissans le bien quil leur faisoit. Et quelquefoys parlementoient ensemble, comme faisoit Icaromenippus a Jupiter, selon le raport de Lucian.





De la nativite du tres redoubte Pantagruel.




Gargantua, en son aage de quattre cens quattre vingtz quarante et quattre ans engendra son fils Pantagruel de sa femme nommée Badebec fille du Roy des Amaurotes en Utopie, laquelle mourut de mal d’enfant : car il estoit si grand et si lourd, qu’il ne put venir a lumiere, sans ainsi suffocquer la mere. Mais pour entendre pleinement la cause et raison de son nom qui luy fut baille en baptesme : vous noterez que celle annee il y avoit une si grand seicheresse en tout le pays de Affricque, pour ce quil y avoit passé plus de xxxvi. moys sans pluye, avec chaleur de soleil si vehesmente, que toute la terre en estoit aride. Et ne fut point au temps de Helye plus eschauffee que fut pour lors. Car il ny avoit arbre sus terre quil eust ny feuille ny fleur, les herbes estoient sans verdeur, les rivieres taries, les fontaines à sec, les pauvres poissons delaissez de leurs propres elements vagans et cryans par la terre horriblement, les oyseaulx tumbans de lair par faulte de rosee, les loups, les regnars, cerfs, sangliers, daims, lievres, connils, bellettes, foynes, blereaux et aultres bestes l’on trouvoit par les champs mortes la gueule baye. Et au regard des hommes, c’estoit la grande pitie, vous les eussiez veus tirans la langue comme levriers qui ont couru six heures. Plusieurs se gettoient dedans les puys, daultres se mettoient au ventre dune vache pour estre à lumbre : et les appelle Homere Alibantes. Toute la contree estoit à lancre : cestoit pitoyable de veoir le travail des humains pour se guarantir de ceste horrificque alteration. Car il y avoit prou affaire de saulver leau benoiste par les esglises quelle ne feust desconfite : mais lon y donna tel ordre par le conseil de messieurs les cardinaulx et du sainct pere, que nul nen osoit prendre quune venue : Encores quand quelquung entroit en lesglise, vous en eussiez veu a vingtaines de pauvres alterez qui venoient au derriere de celluy qui la distribuoit a quelquung la gueulle ouverte pour en avoir quelque petite goutelette : comme le maulvais Riche, affin que rien ne se perdit. O que bienheureux fut en ceste annee celuy qui eut cave fraische et bien garnie. Le philosophe racompte en mouvant la question, pourquoy cest que leau de la mer est sallee ? quau temps que Phebus bailla le gouvernement de son chariot lucificque à son fils Phaeton : Ledict Phaeton mal apris en lart, et ne scavant ensuyvre la ligne eclipticque entre les deux tropicques de la sphere du Soleil, varia de son chemin : et tant approcha de la terre, quil mist a sec toutes les contrees subiacentes, bruslant une grande partie du ciel, que les philosophes appellent via lactea : et les Lifrelofres nomment le chemin sainct Jacques. Adonc la terre fut tant eschauffee, quil luy vint une sueur enorme, dont elle sua toute la mer, que par ce est sallee : car toute sueur est sallee, ce que vous direz estre vray si voulez taster de la vostre propre : ou bien de celle des verollez quand on les faict suer, ce me est tout ung. Quasi pareil cas arriva en ceste dicte annee : Car ung iour de Vendredy tout le monde sestoit mis en devotion, et faisoit une belle procession avecques force letanies et beaux preschans, supplians a dieu omnipotent les vouloir regarder de son œil de clemence en tel desconfort, visiblement fut veu de la terre sortir grosses gouttes deau, comme quand quelque personne sue copieusement. Et le pauvre peuple se commença a esiouyr comme sy ce eust este chose a eulx proffitable : Car les aulcuns disoient que de humeur il ny en avoit point en lair, dont on esperast de avoir pluye, et que la terre supplioit au deffault. Les aultres gens scavans disoient que cestoit pluye des Antipodes : comme Senecque narre au quart livre questionum naturalium, parlant de lorigine et source du fleuve du Nile. Mais ils y furent trompez : car la procession finee alors que chascun vouloit recueillir de ceste rousee et en boire à plein godet, trouverent que ce nestoit que saulmere pire et plus salee que nest leau de la mer. Et par ce quen ce propre iour nasquit Pantagruel, son pere luy imposa tel nom : car Panta en Grec vault autant a dire comme tout : et Gruel en langue hagarene vault autant comme altere, voulant inferer quà lheure de sa nativite le monde estoit tout altere. Et voyant en esperit de prophetie quil seroit quelque iour dominateur des alterez. Ce que luy fut monstre à celle heure mesmes par aultre signe plus evident. Car alors que sa mere Badebec enfantoit, et que les sages femmes attendoient pour le recepvoir, issirent premier de son ventre soixante et huyt tregeniers chascun tirant par le licol ung mulet tout charge de sel : apres lesquels sortirent neuf dromadaires chargez de iambons et langues de bœuf fumees : sept chameaulx chargez d’anguillettes : puis vingt et cinq charrettes de porreaulx, daulx, d’oignons et de cibotz, ce que espoventa bien lesdictes saiges femmes, mais les aulcunes d’entre elles disoyent : « Voicy bonne provision. Aussy bien ne bevyons nous que lachement, non en lancement. Cecy nest que bon signe, ce sont aguillons de vin. » Et, comme elles caquetoyent de ces menus propos entre elles, voicy sortir Pantagruel, tout velu comme un ours, dont dist une delles en esperit propheticque : « Il est ne a tout le poil : il fera choses merveilleuses ; et, s’il vit, il aura de leage. »





Du dueil que mena Gargantua de la mort de sa femme Badebec.




Quand Pantagruel fut ne, qui fut bien esbahy et perplex ce fut Gargantua son pere : car voyant dung couste sa femme Badebec morte et de laultre son fils Pantagruel ne, tant beau et grand, il ne scavoit que dire ny que faire. Et le doubte qui troubloit son entendement estoit, assavoir mon sil debvoit pleurer pour le deuil de sa femme, ou rire pour la ioye de son fils ? Dung coste et daultre il avoit dargumens sophisticques qui le suffocquoient : car il les faisoit tresbien in modo et figura, mais il ne les pouvoit souldre. Et par ce moyen demouroit empestre comme ung Millan prins au lasset. Pleureray ie, disoit il ? Ouy : car pourquoy ? Ma tant bonne femme est morte, qui estoit la plus cecy et cela qui fut au monde. Jamais ie ne la verray, iamais ie nen recouvreray une telle : ce mest une perte inestimable. O mon dieu, que te avoys ie faict pour ainsi me punir ? que ne menvoyas tu la mort a moy premier qua elle ? car vivre sans elle ne mest que languir ? Ha Badebec ma mignonne, ma mye, mon petit con (toutefois elle en avoyt bien trois arpens et deux sexterees) ma tendrette, ma braguette, ma savatte, ma pantoufle iamais ie ne te verray. Ha faulce mort tant tu me es malivole, tant tu me es oultrageuse de me tollir celle a laquelle immortalite appartenoit de droict. Et ce disant pleuroit comme une vache : mais tout soubdain ryoit comme ung veau, quand Pantagruel luy venoit en memoire. Ho mon petit fils, disoit il : mon couillon, mon peton, que tu es ioly : et tant ie ie suis tenu a dieu de ce quil me a donne ung si beau fils tant ioyeux, tant ryant, tant ioly. Hohohoho que ie suis ayse, beuvons ho laissons toute melancholie, apporte du meilleur, rince les verres, boutte la nappe, chasse les chiens, souffle ce feu, allume ceste chandelle, ferme ceste porte, envoyez ces pauvres, tiens ma robbe, que ie me mette en pourpoint pour mieulx festoyer les comeres. Et en ce disant il ouyt la letanie et les mementos des prebstres qui portoient sa femme en terre : dont laissa son bon propos et tout soubdain fut ravi ailleurs : disant, Jesus faut il que ie me contriste encores, cela me fasche, le temps est dangereux, ie pourray prendre quelque fiebvre, voy me la affolle. Foy de gentilhomme il vault mieulx pleurer moins, et boire davantaige. Ma femme est morte, et bien : par dieu ie ne la ressusciteray pas par mes pleurs : elle est bien, elle est en paradis pour le moins si mieulx ne est : elle prie dieu pour nous, elle est bien heureuse, elle ne se soucie plus de nos miseres et calamitez, autant nous en pend à lœil : dieu gard le demourant, il me faut penser den trouver une aultre. Mais voicy que vous ferez, dist il es saiges femmes : allez vous en a lenterrement delle, et ce pendant ie berceray icy mon fils : car ie me sens bien fort altere : et seroys en dangier de tomber malade, mais beuvez quelque peu devant : car vous vous en trouverez bien, et men croyez sur mon honneur. A quoy obtemperant allerent a lenterrement et funerailles : et le pauvre Gargantua demoura a lhostel : mais ce pendant il fist lepitaphe pour estre engrave en la maniere que sensuyt. Elle en mourut la noble Badebec

Du mal denfant, qui tant me sembloit nice :

Car elle avoit visaige de rebec,

Corps despaignole, et ventre de souyce.

Priez a dieu, qua elle soit propice,

Luy pardonnant sen riens oultrepassa :

Cy gist son corps au quel vesquit sans vice,

Et mourut lan et iour que trespassa.





De l’enfance de Pantagruel.




Je trouve par les anciens historiographes et poetes, que plusieurs sont nez en ce monde en façons bien estranges qui seroient trop longues a racompter, lisez le viie livre de Pline si avez loysir. Mais vous nen ouystes iamais dune si merveilleuse comme fut celle de Pantagruel. Car cestoit chose difficile a croire comment il creut en corps et en force en peu de temps. Et nestoit rien de Hercules, qui estant au berceau tua les deux serpens : car les serpens estoient bien petitz et fragiles. Mais Pantagruel estant encores au berceau fist de cas bien espouventables. Ie laisse icy a dire comment a chascun de ses repas il humoit le laict de quatre mille six cens vaches. Et comment pour luy faire un paeslon a cuire sa bouillie furent occupez tous les paesliers de Saumur en Aniou, de Villedieu en Normandie, de Bramont en Lorraine : et lu bailloit on ladicte bouillie en ung grand tymbre qui est encores de present a Bourges au pres du palays : mais les dentz luy estoient desia tant crues et fortifiees quil en rompit dudict tymbre ung grand morceau, comme tresbien apparoist. Ung certain iour vers le matin quon le vouloit faire tetter une de ses vaches (car de nourrisses il nen eut iamais aultrement comme dit lhistoire) il se deffit des liens qui le tenoient au berceau ung des bras et vous prent ladicte vache par dessoubs le iarret, et luy mangea les deux tetins et la moitie du ventre avecques le foye et les roignons, et leust toute devoree, neust este quelle cryoit horriblement comme si les loups la tenoient aux iambes, auquel cry le monde arriva et osterent ladicte vache des mains dudict Pantagruel : mais ils ne sceurent si bien faire que le iarret ne luy en demourast comme il le tenoit, et le mangeoit tresbien comme vous feriez dune saulcisse : et quand lon luy voulut oster los, il lavalla bien tost, comme ung Cormaran feroit ung petit poisson, et apres commença a dire, bon bon bon : car il ne scavoit encores pas bien parler, voulant donner a entendre, quil lavoit trouve fort bon, et quil nen failloit plus quautant. Ce que voyans ceulx qui le servoient, le lierent a gros cables, comme sont ceulx que lon faict à Tain pour le voyage du sel de Lyon, ou comme sont ceulx de la grand Navire Françoyse quy est au port de Grace en Normandie. Mais quelque foys quung grand Ours que nourrissoit son pere eschappa, et luy venoit lescher le visaige : car les nourrisses ne luy avoient pas bien torche les babines, il se deffit desdictz cables aussi facilement comme Sanson dentre les Philistins, et vous print monsieur de lours, et vous le mist en pieces comme ung poullet, et vous en fist une bonne guorge chaulde pour ce repas. Parquoy craignant Gargantua quil se gastat, fist faire quatre grosses chaines de fer pour le lyer et fist faire des arboutans a son berceau bien aiustez. Et de ces chaines en avez une a la Rochelle que lon lieve au soir entre les deux grosses tours du havre, Laultre est a Lyon, Laultre a Angiers. Et la quarte fut emportee des diables pour lyer Lucifer qui se deschainoit en ce temps la, a cause dune colicque qui le tourmentoit extraordinairement, pour avoir mange lame dung sergeant en fricassee a son desieuner. Dont pouvez bien croire ce que dict Nycolas de lyra sur le passaige du psaultier ou il est escript. Et Og regem Oasan. Que le dict Og estant encores petit estoit si fort et robuste, quil le failloit lyer de chaines de fer en son berceau. Et ainsi demoura coy et pacificque Pantagruel : car il ne pouvoit rompre tant facilement lesdictes chaines, mesmement quil navoit pas espace au berceau de donner la secousse des bras. Mais voicy quarriva ung iour dune grand feste que son pere Gargantua faisoit ung beau banquet a tous les princes de la court. Ie croy bien que tous les officiers de la court estoient tant occupez au service du festin, que lon ne se soucioit point du pauvre Pantagruel : et demouroyt ainsi a reculon. Voicy quil fist, il essaya de rompre les chaines du berceau avecques les bras, mais il ne peust : car elles estoient trop fortes, adonc il se trepigna tant des piedz quil rompit le bout de son berceau qui toutesfois estoit dune grosse poste de sept empans en quarre, et ainsi quil eut mys les piedz dehors, il se avalla le mieulx quil peust, en sorte quil touchoit des piedz en terre. Et alors avecques grand puissance se leva emportant son berceau sur leschine ainsi lye, comme une Tortue qui monte contre une muraille. Et a le veoir sembloit que ce fust une grand caracque de cinq cens tonneaux, qui feut debout. En ce point entra en la salle ou lon bancquetoit, et hardiment quil espouenta bien lassistence : mais par autant quil avoit les bras lyez dedans, il ne pouvoit riens prendre a manger, mais en grand peine se enclinoit pour prendre a tout la langue quelque lippee. Quoy voyant son pere entendit bien que lon lavoit laisse sans luy bailler a repaistre, et commanda quil feut deslye desdictes chaines par le conseil des princes et seigneurs assistans, ensemble aussi que les medecins de Gargantua disoient, que si on le tenoit ainsi au berceau, quil seroit toute sa vie subiect a la gravelle. Et lorsquil fut deschaine, lon le fit asseoir et repeut fort bien, et mist sondict berceau en plus de cinq cent mille pieces d’ung coup de poing quil frappa au meillieu, avecques protestation de iamais y retourner.





Des faitz du noble Pantagruel en son

ieune eage. Chapitre v.




Ainsi croissoit Pantagruel de iour en iour et proffitoit a veue dœil, dont son pere sesiouyssoit par affection naturelle. Et luy feit faire comme il estoit petit une arbaleste pour sesbattre apres les oysillons, qui est de present en la grosse tour de Bourges. Puis lenvoya a lescholle pour apprendre et passer son ieune aage. Et de faict vinct a Poictiers pour estudier, et y proffita beaucoup, auquel lieu voyant que les escholliers estoient aulcunefoys de loysir et ne scavoient a quoy passer temps, il en eut compassion. Et ung iour print d’ung grand rochier, publicquement, ung escholier se voulut mettre en danse, ce que ne permirent pas lesdictz marroufles. Quoy voyant Pantagruel leur bailla a tous la chasse iusques au bort du Rosne, et les vouloit faire tous noyer : mais ils se musserent contre terre comme taulpes bien demie lieue soubs le Rosne : Et le pertuys encores y apparoist. Et apres il sen partit, et vint a Angiers, ou il se trouvoit fort bien : et y eust demeure quelque espace, neust este que la peste les en chassa. Ainsi sen vint a Bourges ou estudia bien long temps et proffita beaucoup en la faculte des loix. Et disoit aulcunesfois que les livres des loix luy sembloient une belle robbe dor triumphante et precieuse a merveilles, qui feust brodee de merde : car disoit il, au monde ny a livres tant beaulx, tant aornez, tant elegans, comme sont les textes des Pandectes : mais la brodure diceulx, cest assavoir la glose de Accursius, est tant salle, tant infame et punaise, que ce nest quordure et villenie. Partant de Bourges vinct a Orleans, et la trouva force rustres descholliers, qui luy firent grand chere a sa venue : et en peu de temps aprint avecques eulx a iouer a la paulme si bien quil estoit maistre. Car les estudians dudict lieu en font bel exercice : et le menoient aulcunesfois es isles pour sesbatre au ieu du Poussavant. Et au regard de se rompre fort la teste a estudier, il ne le faisoit point, de peur que la veue ne luy diminuast. Mesmement que ung quidam des regens disoit souvent en ses lectures, quil ny a chose si contraire a la veue, comme est la maladie des yeulx. Et quelque iour que l’on passa Licentie en loix quelquung des escholliers de sa congnoissance, qui se science nen avoit gueres plus que sa portee : mais en recompense scavoit fort bien dancer et iouer a la paulme. Il fist le blason et devise des Licentiez en ladicte Universite, disant. Ung esteuf en la braguette, en la main une raquette, une basse dance au talon, voy vous la passe coquillon.





Comment Pantagruel rencontra ung Lymousin qui contrefaisoit le françoys.




Quelque iour que Pantagruel se pourmenoit apres soupper avecques les compaignons par la porte dont lon va à Paris, Il rencontra ung eschollier tout iolliet, qui venoit par icelluy chemin, et apres quils se furent saluez, luy demanda. Mon amy dont viens tu a ceste heure. Leschollier luy respondit. De lalme inclyte et celebre academie, que lon vocite Lutece. Quest-ce a dire dist Pantagruel a ung de ses gens. Cest, respondit il, de Paris. Tu viens doncques de Paris, dist il. Et a quoy passez vous le temps vous aultres messieurs estudians audict Paris. Respondit leschollier. Nous transfetons la Sequane au dilucule et crepuscule, nous deambulons par les compites et quadriviez de lurbe, nous despumons la verbocination latiale et comme verisimiles amorabunds captons la benevolence de lomniiuge omniforme et omnigene sexe feminin, certaines diecules nous invisons les lupanares de Champgaillard, de Mascon, de Cul de sac, de Bourbon, de Huslieu, et en ecstase Venereicque inculcons nos veretres es penitissimes recesses des pudendes de ces meretricules amicabilissimes, puis cauponizons es tabernes meritoires, de la pomme de Pin, de la Magdaleine, et de la Mulle, belles spatules vervecines quon nomme Passelourdin, une grosse roche ayant environ de douze toyzes en quarre, et despesseur quatorze pans. Et la mist sur quatre pilliers au millieu dung champ bien a son ayse, affin que lesdictz escholliers quand ils ne scauroient aultre chose faire passassent le temps a monter sur ladicte pierre, et la banquetter a force flacons, iambons, et pastez : et escrire leurs noms dessus avecques un cousteau : et de present lappelle on la Pierre levee. Et en memoire de ce nest auiourdhuy nul passe en la matricule de ladicte Universite de Poictiers, si non quil ait beu en la fontaine Caballine de Croustelles, passe à Passelourdin, et monte sur la Pierre levee. En apres lysant les belles chroniques de ses ancestres, trouva que Geoffroy de Lusignan dit Geoffroy a la grand dent, grand pere du beau cousin de la seur aisnee de la tante du gendre de la belle mere, estoit enterre à Maillezais, dont print ung iour campos pour le visiter comme homme de bien. Et partant de Poictiers avecques aulcuns de ses compaignons, passerent par Leguge, par Lusignan, par Sansay, par Celles, par sainct Lygaire, par Colonges, par Fontenay le comte, et de la arriverent a Maillezais : ou visita le sepulchre dudict Geoffroy a la grand dent, dont il eut quelque peu de frayeur voyant la protraicture : car il y est en ymage comme dung homme furieux, tirant a demy son grand marchus de la guainne. Et demandoit la cause de ce, les chanoines dudict lieu luy dirent, quil n’y avoit point daultre cause : sinon que Pictoribus atque Poetis etc. cest a dire, que les Painctres et Poetes ont liberte de paindre a leur plaisir ce quils veullent. Mais il ne sen contenta pas de leur responce, et dict. Il nest point ainsi painct sans cause. Et me doubte que a sa mort lon luy a faict quelque tord, dont il demande vengeance a ses parens. Ie men enquesteray plus a plain et en feray ce que de raison. Ainsi sen retourna non pas a Poictiers, mais il voulut visiter les aultres universitez de France, dont passant a la Rochelle se mist sur mer et sen vint a Bourdeaulx, mais il ny trouva pas grant exercice, sinon des gaubarriers a iouer aux luettes sur la grave, de la sen vint a Thoulouse, ou il aprint fort bien a dancer et a iouer de lespee a deux mains comme est lusance de escoliers de ladicte universite, mais il ny demeura gueres : quand il vit quils faisoyent brusler leurs regens tous vifs comme harans soretz, disant. Ia dieu ne plaise quainsi ie meure, car ie suis de ma nature assez altere sans me chauffer davantage. Puis vint a Montpellier ou il trouva fort bons vins de Mirevaulx et ioyeuse compaignie, et se cuyda mettre a estudier en Medicine, mais il considera que lestat estoit fascheux par trop et melancolicque, et que le medecins sentoyent les clisteres comme vieux diables. Et par ce vouloit estudier en loix, mais voyant quil n’y avoit que troys teigneux et ung pele de legistes audict lieu sen partit. Et au chemin fist le pont du Guard, en moins de troys heures, qui toutesfoys semble œuvre plus divine quhumaine. Et vint en Avignon ou il ne fut pas troys iours quil ne devint amoureux, car les femmes y iouent voulentiers du serrecropyere. Ce que voyant son Pedagogue nomme Epistemon len tira et le mena a Valence au Daulphine, mais il vit quil n’y avoit pas grant exercice, et que les marroufles de la ville batoyent les escholiers, dont il eut despit, et ung beau Dimenche que tout le monde dansoit perforaminees de petrofil. Et si par forte fortune y a rarite ou penurie de pecune en nos marsupiez et soyent exhaustez de metal ferrugine, pour lescot nous dimittons nos codices et vestez oppignerees, prestolans les tabelliaires a venir des penates et lares patrioticques. A quoy Pantagruel dist. Quel diable de langaige est cecy. Par dieu tu es quelque hereticque. Seignor non, dist leschollier : car libentissimentent des ce quil illucesce quelque minutule lesche de iour ie denigre en quelquung de ces tant bien architectes monstiers, et ia me irrorant de belle eaue lustrale, grignotte dung transon de quelque missicque precation de nos sacrificules. Et submirmillant mes precules horaires, elue et absterge mon anime de ses inquinames nocturnes, Ie revere les olympicoles, Ie venere latrialement le supernel astripotens, Ie dilige et reclame mes proximes, Ie serve les prescriptz decalogicques, et selon la facultatule de mes vires, n’en discede le late unguicule. Bien est veriforme que a cause que Mammone ne supergurgite point en mes locules, Ie suis quelque peu rare et lend à superoger les elle emosynes a ces egenes queritans leur stipe hostialement. Et bren bren dist Pantagruel, quest ce que veult dire ce fol. Ie croy quil nous forge icy quelque langaige diabolicque, et quil nous cherme comme enchanteur. A quoy dist ung de ses gens. Seigneur sans nulle doubte ce gallant veult contrefaire la langue des Parisiens : mais il ne faict que escorcher le latin, et cuyde ainsi Pindariser, et luy semble bien quil est quelque grand orateur en françoys, par ce quil dedaigne lusance commun de parler. A quoy dist Pantagruel. Est il vray. Leschollier respondit. Seigneur, mon genie nest point apte nate a ce que dit ce flagitiose nebulon, pour escorier la cuticule de nostre Vernacule Gallicque, mais vicecersement ie gnave opere et par veles et rames ie me enite de le locupleter de la redundance latinicome. Par dieu dist Pantagruel ie vous apprendray a parler. Mais devant responds moy, dont es tu. A quoy dist leschollier. Lorigine primeve de mes aves et ataves fut indigene des regions lemovicques ou requiesce le corpore de lagiotate sainct Martial. Ientends bien dist Pantagruel. Tu es Lymousin pour tout potaige. Et tu veulx icy contrefaire le Parisien. Or viens ça que ie te donne ung tour de peigne. Lors le print a la gorge, luy disant. Tu escorches le latin, par sainct Iehan ie te feray escorcher le renard : car ie te escorcheray tout vif. Lors commenca le pauvre Lymousin a dire. Vee dicou gentilastre. Ho sainct Marsault adiouda mi, hau hau laissas aquau au nom de dious, et ne me touquas grou. A quoy dist Pantagruel. A ceste heure parles tu naturellement, et ainsi le laissa : car le pauvre Lymousin se conchyoit toutes ses chausses, qui estoient faictes a queheue de merluz, non a plain fons : dont dist Pantagruel. Sainct Alipentin corne my de bas, quelle cyvette. Au diable soit le mascherabe tant il put. Et ainsi le laissa mais ce luy fut ung remord toute sa vie, et tant fut altere, quil disoit souvent que Pantagruel le tenoit a la gorge. Et apres quelques annees mourut de la mort Roland, ce faisant la vengeance divine, et nous demonstrant ce que dit le Philosophe et Aulus Gellius, quil nous convient parler selon le langaige usite. Et comme disoit Cesar, quil faut eviter les motz absurdes en pareille diligence que les patrons de navires evitent les rochiers de la mer.





Comment Pantagruel vint a Paris.




APRES que Pantagruel eut fort bien estudie a Orleans il se delibera de visiter la grande universite de Paris, mais devant que partir il fut adverty quil y avoit une grosse et enorme cloche a sainct Aignan dudict Orleans, qui estoit en terre pres de troys cens ans y avoit : car elle estoit si grosse que par nul engin lon ne la pouvoit mettre seulement hors de terre, combien que lon y eut applicque tous les moyens que mettent Vitruvius de architecture, Albertus de re edificatoria, Euclides, Theon, Archimenides, et Hiero. de ingeniis, car tout ny servit de rien. Dont voulentiers encline a lhumble requeste des citoyens et habitans de ladicte ville : delibera de la porter au clochier a ce destine. Et de faict sen vint au lieu ou elle estoit, et la leva de terre avecques le petit doigt aussi facillement que feriez une sonnette desparvier. Et devant que la porter au clochier voulut en donner une aubade par la ville, et la faire sonner par toutes les rues en la portant en sa main. Dont tout le monde se resiouyst fort, mais il en advint ung inconvenient bien grand : car en la portant ainsi, et la faisant sonner par les rues, tout le bon vin dOrleans poulsa, et se gasta. De quoy le monde ne se advisa point que la nuyt ensuyvant : car ung chascun se sentit tant altere davoir beu de ces vins poulsez, quils ne faisoient que cracher aussi blanc comme cotton disant, nous avons du Pantagruel, et avons les gorges sallees. Ce faict vint a Paris avecques ses gens. Et a son entree tout le monde sortit hors pour le veoir, comme vous scavez bien que le peuple de Paris est sot par nature : et le regardoient en grand esbahyssement, et non sans grande peur quil nemportast le Palais ailleurs en quelque pays a remotis, comme son pere avoit emporte les campanes de nostre dame, pour attacher au col de sa iument. Et apres quelque espace de temps quil y eut demoure et fort bien estudie en tous les sept ars liberaulx, Il disoit que cestoit une bonne ville pour vivre, mais non pas pour mourir : car les guenaulx de sainct Innocent se chauffoient le cul des ossemens des mors. Et trouva la librairie de sainct Victor fort magnifique, mesmement daulcuns livres quil y trouva, comme Bigua salutis, Bragueta iuris, Pantoufla decretorum, Malogranatum viciorum, Le Peloton de theologie, Le Vistempenard des prescheurs, composr par Pepin, La Couillebarine des preux, Les Hanebanes des evesques, Marmoretus de babouynis et cingis cum commento Dorbellis, Decretum universitatis Parisientis super gorgiasitate muliercularum ad placitum, Lapparition de saincte Gertrude a une nonain de Poissy estant en mal denfant, Ars honeste petandi in societate per M. Ortuinum, Le moustardier de penitence, Les Houseaulx, alias les bottes de patience, Formicarium artium, Le cabatz des notaires, Le pacquet de mariage, Le creziou de contemplation, Les faribolles de droict, Laguillon de vin, Lesperon de fromaige, Decrotatorium scholarium, Tartarerus de modo cacandi, Bricot de differentiis soupparum, Le Culot de discipline, La savate de humilite, Le Tripiez de bon pensement, Le Chaudron de magnanimite, Les Hanicrochemens des confesseurs, Les Lunettes des romipetes, Maioris de modio faciendi boudinos, La cornemuse des prelatz, Beda de optimitate tripatum, Le Maschefain des advbocatz, Le Ravasseux des cas conscience, Sutoris adversus quendam qui vocaverat eum friponnatorem, et quod fripponatores non sunt damnati ab ecclesia, Cacatorium medicorum, Le Ramonneur dastrologie, Le tyrepet des apotycaires, le Baisecul de chirurgie, Antidotarium anime. M. Coccaius de patria diabolorum, dont les aulcuns sont ia imprimez, et les aultres lon imprime de present en ceste noble ville de Tubinge.





Comment Pantagruel estant à Paris receupt lettres de son pere Gargantua, et la copie dicelles.




PANTAGRUEL estudioit fort bien comme assez entendez, et proffitoit de mesmes : car il avoit lentendement a double rebratz et capacite de memoire a la mesure de douze oyres et botez dolif. Et comme il estoit ainsi la demourant, receupt ung iour lettres de son pere en la maniere que sensuyt. Treschier fils, Entre les dons, graces, et prerogatives, desquelles le souverain plasmateur Dieu tout puissant a endouayre et aorne lhumaine nature a son commencement, celle me semble singuliere et excellente, par laquelle elle peult en estat mortel acquerir une espece dimmortalite, et en decours de vie transitoire perpetuer son nom et sa semence. Ce que est faict par lignee yssue de nous en mariage legitime. Dont nous est aulcunement instaure ce qui nous a este tollu par le peche de nos premiers parens, esquels fut dit, que par ce quils navoient este obediens au commandement de dieu le createur, quils mourroient : et par mort seroit reduict a neant ceste tant magnificque plasmature, en laquelle avoit este lhomme cree. Mais par ce moyen de propagation seminale demeure es enfans ce que estoit de perdu es parens, et es nepveux ce que deperissoit es enfans, et ainsi successivement, iusques a lheure du iugement final, quant Iesuchrist aura rendu a Dieu son pere son royaulme pacificque hors tout dangier et contamination de peche : car alors cesseront toutes generations et corruptions, et seront les elemens hors de leurs transmutations continues, veu que la paix desiree sera consommee et que toutes choses seront reduictes a leur fin et periode. Doncques non sans iuste et equitable cause ie rends graces a Dieu mon conservateur, de ce quil ma donne povoir veoir mon antiquite chanue refleurir en ta ieunesse : car quand par le plaisir de celluy qui tout regist et modere, mon ame laissera ceste habitation humaine, Ie ne me reputeray point totalement mourir : mais plus tost transmigrer dung lieu en aultre, attendu que en toy et par toy ie demeure en mon ymage visible en ce monde, vivant, voyant, et conversant entre gens de honneur et mes amys, comme ie souloys, laquelle mienne conversation a este, moyennant layde et grace divine, non sans peche, ie le confesse : car nous pechons tous, et continuellement requerons a Dieu quil efface nos pechez, mais sans reprouche. Parquoy ainsi comme en toy demeure lymage de mon corps, si pareillement ne reluysoient les meurs de lame, lon ne te iugeroit pas estre garde et thresor de limmortalite de nostre nom, et le plaisir que prendroys ce voyant, seroit petit : consyderant, que la moindre partie de moy, qui est le corps, demeureroit : et que la meilleure, qui est lame : et par laquelle demeure nostre nom en benediction entre les hommes, seroit degenerante et abastardie. Ce que ie ne dys pas par defiance que ie aye de ta vertu, laquelle ma este ia par icy devant esprouvee, Mais pour plus fort tencourager a proffiter de bien en mieulx. Laquelle entreprinse parfaire et consommer, il te peult assez souvenir, comment ie nay riens espargne : mais ainsi ty ay ie secouru, comme si ie neusse aultre thresor en ce monde que de te veoir une foys en ma vie absolu et parfaict tant en vertuz, honnestete, et preudhommie, comme en tout scavoir liberal et honneste, et tel te laisser apres ma mort comme ung mirouer representant la personne de moy ton pere, et sinon tant excellent et tel de faict, comme ie te souhaite, certes bien tel en desir. Mais encores que mon feu pere de bonne memoire Grandgousier eust adonne tout son estude, a ce que ie proffitasse en toute perfection et scavoir politicque, et que mon labeur et estude correspondit tresbien, voire encores oultrepassast son desir, toutesfois comme tu peulx bien entendre, le temps nestoit tant ydoine ny commode es lettres, comme il est de present, et navoys pas copie de tels precepteurs comme tu as eu. Le temps estoit encores tenebreux et sentent linfelicite et calamite des Goths, qui avoient mis a destruction toute bonne literature. Mais par la bonte divine, la lumiere et dignite a este de mon aage rendue es lettres, et y voy tel amendement, que de present a difficulte seroys ie receu en la premiere classe des petitz grimaulx moy qui en mon aage virile estoys non a tord repute le plus scavant dudict siecle, ce que ie ne dys pas par iactance vaine, encores que bien ie puisse et louablement faire en tescrivant, comme tu as lautoricte de Marc Tulle en son livre de vieillesse, et la sentence de Plutarche au livre intitule, comment on se peult louer sans envie : mais pour te donner affection de plus hault tendre. Maintenant toutes disciplines sont restituees, les langues instaurees. Grecque, sans laquelle cest honte quune personne se die scavant. Hebraicque, Caldeicque, Latine. Les impressions tant elegantes et correctes en usance, qui ont este inventees de mon aage par inspiration divine, comme a contrefil lartillerie par suggestion diabolicque. Tout le monde est plain de gens scavans, de precepteurs tresdoctes, de librairies tresamples, quil mest advis que ny au temps de Platon, ny de Ciceron, ny de Papinian, ny avoit point telle commodite destude quil y a maintenant. Et ne se fauldra plus dorenavant trouver en place ny en compaignie qui ne sera bien expoly en lofficine de Minerve. Ie voy les brigans, les bourreaux, les avanturiers, les palefreniers de maintenant plus doctes que les docteurs et prescheurs de mon temps. Il nest pas les femmes et les filles qui ne ayent aspire à ceste louange et a ceste manne celeste de bonne doctrine. Tant y a quen laage ou ie suis iay este contraint dapprendre les lettres Grecques, lesquelles ie navoys pas contemne comme Caton, mais ie navoys eu le loysir de comprendre en mon ieune aage. Et voulentiers me delecte a lire les moraulx de Plutarche, les beaulx dialogues de Platon, les monumens de Pausanias, et antiquitez de Atheneus, attendant lheure quil plaira a dieu mon createur me appeler et commander yssir de ceste terre. Parquoy mon fils ie te admoneste que employe ta ieunesse a bien proffiter en estude. Tu es a Paris, tu as ton precepteur Epistemon, dont lung par vives et vocales instructions, laultre par louables exemples te peult endoctriner. Ientends et veulx que tu aprenes les langues parfaictement. Premierement la Grecque comme le veult Quintilian. Secondement la latine. Et puis lHebraicque pour les sainctes lettres, et la Chaldeicque et Arabicque pareillement : et que tu formes ton stille, quant à la Grecque, a limitation de Platon, quant a la Latine, a Ciceron. Quil ny ait histoire que tu ne tiengne en memoire presente, a quoy te aydera la Cosmographie de ceulx qui en ont escript. Les ars liberaulx, Geometrie, Arismeticque, et Musicque, Ie ten donnay quelque goust quand tu estoys encores petit en laage de cinq a six ans : poursuys le reste, et de Astronomie sachez en tous les canons, laisse moy lAstrologie divinatrice, et art de Luccius comme abus et vanitez. Du droit Civil ie veulx que tu sache par cueur les beaulx textes, et me les confere avecques la philosophie. Et quant a la congnoissance des faitz de nature, Ie veulx que tu ty adonne curieusement, quil ny ait mer, ryviere, ny fontaine, dont tu ne congnoisse les poissons, tous les oyseaulx de lair, tous les arbres arbustes et fructices des forestz, toutes les herbes de la terre, tous les metaulx cachez au ventre des abysmes, les pierreries de tout orient et midy, riens ne te soit incongneu. Puis songneusement revisite les livres des medecins, Grecs, Arabes, et Latins, sans contemner les Thalmudistes et Cabalistes, et par frequentes anatomyes acquiers toy parfaicte congnoissance de laultre monde, qui est lhomme. Et par quelques heures du iour commence a visiter les sainctes letttres. Premierement en Grec le nouveau testament et Epistres des apostres, et puis en Hebrieu le vieulx testament. Somme que ie voye ung abysme de science : car doresnavant que tu deviens homme et te fais grand, il te fauldra issir de ceste tranquillite et repos destude : et apprendre la chevalerie et les armes, pour defendre ma maison, et nos amys secourir en tous leurs affaires contre les assaulx des malfaisans. Et veulx que de brief tu essayes combien tu as proffite, ce que tu en pourras mieulx faire, que tenant conclusion en tout scavoir publicquement envers tous et contre tous : hantant les gens lettrez, qui sont tant a Paris comme ailleurs. Mais par ce que selon le sage Salomon, Sapience nentre point en ame malivole, et science sans conscience nest que ruyne de lame. Il te convient servir, aymer, et craindre dieu et en luy mettre toutes tes pensees, et tout ton espoir : et par foy formee de charitee estre a luy adioinct, en sorte que iamais nen soys desempare par peche, ayes suspectz les abuz du monde et ne metz point ton cueur a vanite : car ceste vie est transitoire : mais la parolle de Dieu demeure eternelle. Soys serviable a tous tes prochains, et les ayme comme toymesmes. Revere tes precepteurs, fuys les compaignies des gens esquels tu ne veulx point ressembler. Et les graces que Dieu te a donnees, icelles ne reçoiptz point en vain. Et quand tu congnoitras que auras tout le scavoir de par dela acquis, retourne ten vers moy, affin que ie te donne ma benediction devant que mourir. Mon fils la paix et grace de nostre seigneur soit avecques toy. Amen. De Utopie ce dix septiesme iour du moys de Mars, ton pere GARGANTUA.

Ces lettres receues et veues Pantagruel print nouveau courage et fut enflambe a proffiter plus que iamais, en sorte que le voyant estudier et proffiter, eussiez dit que tel estoit son esprit entre les livres, comme est le feu parmy les brandes, tant il lavoit infatigable et strident.





Comment Pantagruel trouva Panurge, lequel il ayma toute sa vie.




UNG iour Pantagruel se pourmenant hors de la ville vers labbaye saint Antoine devisant et philosophant avecques ses gens et aulcuns escholliers, rencontra ung homme beau de stature et elegant en tous lineamans du corps, mais pitoyablement navre en divers lieux, et tant mal en ordre quil sembloit quil feut eschappe es chiens, ou mieulx ressembloit ung cueilleur de pommes du pays du Perche. Et de tant loing que le vit Pantagruel, il dist es assistans. Voyez vous cest homme qui vient par le chemin du pont Charanton. Par ma foy, il nest pauvre que par fortune : car ie vous asseure qua la physionomie nature la produyt de riche et noble lignee, mais les adventures des gens curieux le ont reduyt en telle penurie et indigence. Et ainsi quil fut au droict dentre eulx, il luy demanda. Mon amy ie vous prie que ung peu veuillez icy arrester et me respondre a ce que vous demanderay, vous ne vous en repentirez point : car iay affection tresgrande de vous donner ayde en mon povoir en la calamite ou ie vous voy : car vous me faictes grand pitie. Pourtant mon amy dictes moy qui estes vous, dont venez vous, ou allez vous, que querez vous, et quel est vostre nom ? Et le compaignon luy respond en langue Germanicque. Junker Gotte geb euch glück unnd hail. Zuvor lieber iuncker ich las euch wissen das da ir mich von fragt, ist ein arm unnd erbarmglich ding, unnd wer vil darvon zu sagen, welches euch verdrustlich zuhoeren, unnd mir zu erzelenwer, wievol die Poeten unnd Orators horzeiten haben gesagt in iren sprüchen unnd sentenzen, das die gedechtnus des ellends unne armvot vorlangs erlitten, ist ein grosser lust. A quoy respondit Pantagruel. Mon amy ie nentends point ce barragouyn, et pourtant si voulez quon vous entende parlez aultre langaige. Adoncques le compaignon luy respondit : Al barildim gotfano dech min brin alabo dordin falbroth ringuam albras. Nin porth zadilrim almucathin milko prim al elmim enthoth dal heben enfouim : kuth im aldim alkatim nim broth dechoth porth min michas im endoth, pruch dal marsouim hol moth dansrikim lupaldar im holdemoth. Nin hur diavolth mnarbothim dal goulch pal frapin duch im scoth pruch galeth dal chinon, mir foultrich al conin butbathen doth dal prim. Entendez vous rien la ? dist Pantagruel es assistans. A quoy dist Epistemon. Ie croy que cest langaige des Antipodes, le diable ny mordroit pas. Lors dist Pantagruel. Compere, ie ne scais si les murailles vous entendront, mais de nous nul ny entends note.Donc dist le compaignon. Signor mio voi videte per exemplo che la Cornamusa non suona mai si la non a il ventre pieno, Cosi io parimente non vi sapre contare le mie fortune, se prima il tribulato ventre non la solita refectione. Al quale adviso che la mani et li denti abbui perso illoro ordine naturale et del tutto annichillati. A quoy respondit Epistemon. Autant de lung comme de laultre. Dont dit Panurge. Heere ie en spreke anders gheen taele dan kerste taele, my dunct nochtans, al en seg ie v niet een wordt, myven noot verclaert ghenonch wat ie beglere, gheest my vnyt hermhertlicheyt yet waer vn ie ghevoet mach zung.}} A quoy respondit Pantagruel. Autant de celluy la. Donc dist Panurge. Señor de tanto hablar yo soy cansado, por que supplico a vostra reverentia que mire a los preceptos evangelicos, para que ellos movant vostra reverentia a lo ques de conscientia, y sy ellos non bastarent para mover vostra reverentia a piedad, supplico que mire a la piedad natural laqual yo creo que le moura como es de razon, y con esto non digo mas. A quoy respondit Pantagruel, dea mon amy. Ie ne fays doubte aulcun que ne sachez bien parler divers langaiges, mais dictes nous ce que vouldrez en quelque langue que puissons entendre. Lors dist le compaignon. Adoni scholom lecha : im ischar harob habdeca bemeherah thithen li kikar lehem, cham cathub laal al adonai cho nen ral. A quoy respondit Epistemon. A ceste heure ay ie bien entendu : Car cest langue Hebraicque bien Rhetoricquement pronuncee. Donc dit le compaignon. Despota tynin panagathe, dioti sy mi uc artodotis, horas gar limo analiscomenon eme athios, ce en io metaxy eme uc eleis udamos, zetis de par ha u chre, ce homos philologi pandes homologusi to te logus te ce rhemata peritta hyparchin, opote pragma asto pasi delon esti. entha gar anacei mon logi isin, hina pragmata (hon peri amphibetumen) me prosphoros epiphenete. Quoy ? dist Carpalim lacquays de Pantagruel, cest Grec, ie lay entendu. Et comment as tu demoure en Grece ? Donc dist le compaignon. Agonou dont oussys vou denaguez algarou, nou den farou zamist vou mariston ulbrou, fousquez vou brol tam bredaguez moupreton den goul houst, daguez daguez nou croupys fost bardou noflist nou grou. Agou paston tol nalprissys hourtou los ectabanous, prou dhouquys brol panygou den bascrou nou dous caguous goulfren goul oust troppassou. Ientends ce me semble, dist Pantagruel : car ou cest langaige de mon pays de Utopie, ou bien luy ressemble quant au son. Et comme il vouloit commencer quelque propos, le compaignon dist. Jam toties vos per sacra perque deos deasque omnis otestatus sum, ut si qua vos pietas permovet, egestatem meam solaremini, nec hilum proficio clamans et eiulans. Sinite, queso, sinito viri impii quo me fata vocant abire, nec ultra vanis vestris interpellationibus obtundatis, memores veteris illius adagii, quo venter famelicus auriculis carere dicitur. Dea mon amy dist Pantagruel, ne scavez vous parler françoys ? Si fois tresbien seigneur, respondit le compaignon, Dieu mercy : cest ma langue naturelle et maternelle, car ie suis ne et ay este nourry ieune au iardin de France. Doncques, dist Pantagruel, Racomptez nous, quel est vostre nom, et dont vous venez. Car par ma foy ie vous ay ia pris en amour si grande, que si vous condescendez a mon vouloir, vous ne bougerez iamais de ma compaignie, et vous et moy ferons ung nouveau per damytie telle que fut entre Enee et Achates. Seigneur dist le compaignon. Mon vray et propre nom de baptesme, est Panurge, et a present viens de Turcquie, ou ie fuz mene prisonnier lors quon alla a Metelin en la male heure. Et voulentiers vous racompteroys mes fortunes qui sont plus merveilleuses, que celles de Ulysses, mais puisquil vous plaist me retenir avecques vous, et que ie accepte voulentiers loffre protestant iamais ne vous laisser, et allissiez vous a tous les diables, nous aurons en autre temps plus commode, assez loysir den racompter, car pour ceste heure iay necessite bien urgente de repaistre, dentz agues, ventre vuyde, gorge seiche, tout y est delibere si me voulez mettre en œuvre, ce sera basme de me veoir briber, pour Dieu donnez y ordre. Lors commanda Pantagruel, quon le menast en son logis et quon luy apportast force vivres. Ce que fut faict, et mangea tresbien a ce soir, et sen alla coucher en Chappon, et dormit iusques au lendemain heure de disner.





Comment Pantagruel equitablement iugea dune

controverse merveilleusement obscure et difficile

si iustement que son iugement fut dit plus admirable

que celluy de Salomon.




PANTAGRUEL bien records des lettres et admonitions de son pere, voulut ung iour essayer son scavoir, et de faict par tous les carrefours de la ville mist conclusions en nombre de sept cens soixante en tout scavoir, touchant en ycelles les plus fors doubtes qui feussent en toutes sciences. Et premierement en la rue du Feurre tint contre tous les regens, artiens, et orateurs, et les mit tous de cul. Puis en Sorbonne tint contre tous les theologiens par lespace de six sepmaines despuis le matin quatre heures, iusques a six du soir, exceptez deux heures de intervalle pour repaistre et prendre sa refection. Non pas quil engardast lesdictz theologiens Sorbonicques de chopiner, et se refraischir a leurs beuvettes acoustumees. Et a ce assisterent la plus part des seigneurs de la court maistres des requestes, presidens, conseilliers, les gens des comptes, secretaires, advocatz, et aultres, ensemble les eschevins de ladicte ville avecques les medicins et canonistes. Et notez quil y en avoit qui prindrent bien le frain aux dentz, mais nonobstant leurs ergotz et fallaces, il les feit tous quinaulx, et leur montra visiblement quilz nestoient que veaulx. Dont tout le monde commença a bruyre et parler de son scavoir si merveilleux, quil ny avoit pas les bonnes femmes lavandieres, courratieres, roustissieres, ganyvettieres, et aultres, que quand il passoit par les rues ne dissent, cest luy, a quoy il prenoit plaisir, comme Demosthenes prince des orateurs Grecz faisoit quand de luy dist une vieille acropie en le monstrant au doigt, cest celluy la. Or en ceste propre saison estoit ung proces pendant en la court entre deux gros seigneurs, desquelz lung estoit monsieur de Baisecul demandeur dune part, laultre monsieur de Humevesne defendeur de lautre. Desquelz la controverse estoit si haulte et difficile en droict, que la court de Parlement ny entendoit que le hault Allemant. Dont par le commandement du Roy furent assemblez quatre les plus scavans et les plus gras de tous les Parlemens de France, ensemble le grand conseil, et tous les principaulx regens des universitez, non seulement de France, mais aussi dAngleterre et Italie, comme Jason, Philippe Dece, Petrus de petronibus, et ung tas daultres. Et ainsi assemblez par lespace de quarante et six sepmaines ny avoient sceu mordre, ny entendre le cas au net, pour le mettre en droict en façon quiconcques, dont ilz estoient si despitz quilz se conchioient de honte villainement. Mais ung dentre eulx nomme Du douhet, le plus scavant, le plus expert et prudent de tous les austres, ung iour quilz estoient tous philogrobolisez de cerveau, leur dist. Messieurs ia long temps a que sommes icy sans riens faire que despendre, et ne povons trouver sons ny rime en ceste matiere, et tant plus y estudions tant moins y entendons, qui nous est une grand honte et charge de conscience, et a mon advis nen sortirons que a deshonneur : car nous ne faisons que ravasser en noz consultations. Mais voicy que iay advise, vous avez bien ouy parle de ce grand personnagge nomme maistre Pantagruel, lequel on a congneu estre scavant dessus la capacite du temps de maintenant, es grandes disputations quil a tenues contre tous publicquement. ie suis dopinion, que nous le appellons, et conferons de cest affaire avecques luy : car iamais homme nen viendra a bout si cestuy la nen vient. A quoy voulentiers consentirent tous ces conseillers et docteurs : et de faict lenvoyerent querir sur lheure, et le prierent vouloir ung peu veoir le proces, et leur en faire le rapport tel que luy sembleroit en vraye science legale, et luy livrerent les sacs et pantarques entre ses mains, qui faisoient presque le fais de quatre gros asnes couillars. Mais Pantagruel leur dist. Messeigneurs, les deux seigneurs qui ont ce proces entre eulx, sont ilz encore vivans ? A quoy luy fust respondu, que ouy. De quoy diable donc (dist il) servent tant de fatrasseries de papiers et copies que me baillez ? Ne vault il pas beaucoup mieulx les ouyr de leur vive voix narrer leur debat, que lire ces babouyneries icy, qui ne sont que tromperies, cautelles diabolicques de Cepola, et superstitions de droict ? Car ie suis sceur que et vous et tous ceulx par les mains desquelz a passe le proces, y avez machine ce que avez peu, pro et contra, et au cas que leur controverse estoit patente et facile a iuger, vous lavez obscurcie par sottes et deraisonnables raisons et ineptes opinions de Accurse, Balde, Bartole, de Castro, de Imola, Hippolytus, Panorme, Bertachin, Alexandre, Curtius, et ces aultres vieulx mastins, qui iamais nentendirent la moindre loy des Pandectes : et nestoient que gros veaulx de disme, ignorans de tout ce quest necessaire à lintelligence des loix. Car (comme il est tout certain) ilz navoient congnoissance de langue ny Grecque ny Latine, mais seulement de Gothicque et Barbare. Et touteffois les loix sont premierement prinses des Grecz, comme vous avez le temoignage de Ulpian, l. posteriori de orig. juris. et toutes les loix sont pleines de sentences et motz Grecz : et secondement sont redigees en Latin le plus elegant et aorne qui soit en toute la langue Latine, et nen excepte ny Saluste, ny Varron, ny Ciceron, ny Pline, ny Senecque, ny T. Live, ny Quintilian. Comment doncques eussent peu entendre ces vieux resveurs le texte des loix, qui iamais ne virent bon livre de langue Latine ? comme manifestement il appert a leur stille, qui est stille de ramonneur de cheminee, ou de cuysinier et marmiteux non de Iurisconsulte. Davantaige veu que les loix sont extirpees du meillieu de philosophie morale et naturelle, comment lentendront ces folz qui ont par dieu moins estudie en philosophie que ma mulle ? Et au regard des lettres de humanite, et de congnoissance des antiquitez et histoires, ilz en estoient chargez comme ung crapault de plumes, et en usent comme ung crucifix dun pifre, dont touteffois les droictz sont tous plains, et sans ce ne peuvent estre entenduz, comme quelque iour ie monstreray plus appertement par escript. Par ce si voulez que ie congnoisse de ce proces, premierement faictes moy brusler tous ces papiers, et secondement faictes moy venir les deux gentilzhommes personnellement devant moy, et quand ie les auray ouy, ie vous en diray mon opinion sans fiction ny dissimulation quelconques. A quoy aulcuns dentre eulx contredisoient, comme vous scavez, que en toutes compaignies il y a plus de folz que de saiges, et la plus grande partie surmonte tousiours la meilleure. Mais ledict du Douhet tint au contraire virilement contendent que Pantagruel avoit bien dit, que ces registres, enquestes, replicques, duplicques, reproches, salvations, et aultres telles diableries, nestoient que subversions de droict, et allongement de proces, et que le diable les emporteroit trestous, silz ne procedoient aultrement selon equite philosophicque et evangelicque. Somme, tous les papiers furent bruslez, et les deux gentilzhommes personnellement convoquez. Et lors Pantagruel leur dist. Estes vous qui avez ce grand different entre vous deux ? Ouy, dirent ilz, monsieur. Lequel de vous est demandeur ? Cest moy, dit le seigneur de Baisecul. Or mon amy, contez moy de poinct en poinct vostre affaire, selon la verite : car par le corps dieu si vous en mentez dung mot, ie vous osteray la teste de dessus les espaules, et vous monstreray que en iustice et iugement lon ne doibt dire que la verite, par ce donnez vous garde de adiouster ny diminuer au narre de vostre cas, dictes. Donc commença en la maniere que sensuyt. Monsieur il est vray que une bonne femme de ma maison portoit vendre des œufz au marche. Couvrez vous Baisecul, dist Pantagruel. Grand mercy monsieur, dist le seigneur de Baisecul. Mais a propos passoit entre les tropicques vers le zenith diametralement oppose es Troglodytes, par autant que les mons Rhiphees avoient eu celle annee grande sterilite de happelourdes, moyennant une sedition meue entre les Barragouyns et les Accoursiers pour la rebellion des Souisses, qui sestoient assemblez iusques au nombre de troys, six, neuf, dix, pour aller à laguillanneuf, le premier trou de lan, que lon donne la souppe aux bœufz, et la clef du charbon aux filles, pour donner lavoine aux chiens. Toute la nuyct lon ne feist la main sur le pot, que despecher les bulles des postes a piedz et lacquays a cheval pour retenir les basteaux, car les cousturiers vouloient faire des retaillons desrobez une sarbataine pour couvrir la mer oceane, qui estoit grosse denfant selon lopinion des boteleurs de foin, mais les physiciens disoient, que a son urine ilz ne congnoissoient point signe evident au pas dostarde de manger des choux gelez a la moustarde, sinon que messieurs de la court feissent par bemol commandement a la verolle, de non plus alleboter apres les maignans ainsi se pourmener durant le service divin : car les marroufles avoient ia bon commencement a danser lestrindore au diapason ung pied au feu et la teste au meillieu comme disoit le bon Ragot. Ha messieurs Dieu modere tout a son plaisir, et contre fortune la diverse ung chartier rompit son fouet, ce fut au retour de la Bicocque, alors qu’on passa licentie maistre Antithus des cressonnieres en toute lourderie, comme disent les canonistes : Beati lourdes quoniam trebuchaverunt. Mais ce que faict le caresme si hault, par sainct Fiacre de Brye, ce nest par aultre chose que la Pentecoste ne vient foys quelle ne me couste : mais hay avant, peu de pluye abat grand vent, entendu que le sergeant ne mist pas si haut le blanc a la butte, que le greffier ne sen leschast bas et roidde les doigtz empenez de iart, et nous voyons manifestement que chascun sen prent au nez, sinon quon regardast en perspective ocularement vers la cheminee a lendroit ou pend lenseigne du vin a quarante sangles, qui sont necessaires a vingt bas, a tout le moins qui ne vouldroit lascher loyseau devant que le decouvrir, car la memoire souvent se pert quand on se chausse au rebours sa dieu guard de mal Thibault mitaine. Alors dist Pantagruel. Tout beau mon amy, tout beau, parlez a traict et sans cholere. Ientends le cas, poursuyvez. Vrayement, dist le seigneur de Baisecul, cest bien ce que lon dit, quil faict bon adviser aulcunesfoys les gens, car ung homme advise en vault deux. Or monsieur ladicte bonne femme disant les gaudez et audinos, ne peult pas se couvrir dung revers faulx moniant sinon par bien soy bassiner anglicquement se couvrant dung sept de quarreaux et luy tirant ung estoc vollant, au plus pres du lieu ou lon vent les vieulx drapeaux, dont usent les painctres de Flandres, quand ilz veullent bien a droict ferrer les cigalles, et mesbahys bien fort comment le monde ne pont veu quil faict si beau couver. Icy voulut interpeller et dire quelque chose le seigneur de Humevesne, dont luy dist Pantagruel. Et ventre sainct Antoine, tappartient il de parler sans commandement ? Ie sue icy de ahan, pour entendre la procedure de vostre different, et tu me viens encore tabuster ? paix de par le diable paix, tu parleras ton sou, quand cestuy cy aura acheva. Poursuyvez, dist il a Baisecul, et ne vous hastez point. Voyant doncques, dist Baisecul, que la Pragmaticque sanction nen faisoit nulle mention, et que le pape donnoit liberte a chascun de peter a son aise si les blanchetz nestoient rayes, quelque pauvrete qui feust au monde, pourveu quon ne se seignast de la main gauche, la bonne femme se print a esculler les souppes par la foy des petis poissons couillatrys qui estoient pour lors necessaires a entendre la construction des vieilles bottes, pourtant Iehan le veau son cousin gervays remue dune busche de moulle, luy conseilla quelle ne se mist point en ce hazard de laver la buee sans premier alluner le papier: a tant pille, nade, iocque, foce, car non de ponte vadit, qui cum sapientia cadit, attendu que messieurs des comptes ne convenoient pas bien en la sommation des fleuttes dallemant, dont on avoit basty les lunettes des princes imprimees nouvellement a Anvers. Et voyla messieurs que faict maulvais raport. Et en croy partie adverse en sa foy, ou bien in sacer verbo dotis, car voulant obtemperer au plaisir du roy ie me estoys armr de pied en cap dune carreleure de ventre pour aller veoir comment mes vendangeurs avoient dechicquete leurs haulx bonnetz, pour mieulx iouer des manequins, car le temps estoit quelque peu dangereux de la foire, dont plusieurs francz archiers avoient este refusez a la monstre, nonobstant que les cheminees feussent assez haultes selon la proportion du javart et des malandres lamy baudichon. Et par ce moyen fut grande annee de caquerolles en tout le pays de Artoys, qui ne fut pas petit amendement pour messieurs les porteurs de coustretz, quand on mangeoit des coques cigrues a ventre deboutonne. Et a la mienne voulente que chascun eust aussi belle voix, lon en iourroit beaucoup mieulx a la paulme, et ces petites finesses, quon faict a porter des pastins, descendroient plus aisement en Seine pour tousiours servir au pont aux meusniers, comme iadis feut decrete par le roy de Canarre, que larrest en est au greffe de ceans. Par ce monsieur ie requiers que par vostre seigneurerie soit dit et declaire sur le cas ce que de raison, avecques despens, dommages, et interetz. Lors dist Pantagruel. Mon amy voulez vous plus riens dire. Respondit Baisecul, non monsieur : car ien ay dit tout le tu autem, et nen ay riens varie sur mon honneur. Vous doncques dist Pantagruel, monsieur de Humevesne, dictes ce vouldrez et abreviez, sans riens toutesfois laisser de ce que servira au propos. Lors commenca le seigneur de Humevesne ainsi que sensuyt. Monsieur et messieurs, si liniquite des hommes estoit aussi facilement veue en iugement, comme on congnoit mousches en laict, le monde ne seroit pas tant mange de ratz, comme il est, et y auroit des aureilles maintes sur terre, qui en ont este rongees trop laschement. Car combien que tout ce que a dit partie adverse soit bien vray quant a la lettre et lhistoire du factum, toutesfoys messieurs la finesse, la tricherie, les petitz hanicrochemens, sont cachez soubz le pot aux roses. Doibs ie endurer que a lheure que ie mange ma souppe sans mal penser ny mal dire lon me vieigne ratisser et tabuster le cerveau et me sonner lantiquaille, disant, qui boit en mangeant sa souppe, quand il est mort il ne voit goutte. Et saincte dame combien avons nous veu de gros capitaines en plain camp de batailles, alors quon donnoit les horions benist de la confrarie, pour plus honestement se asseoir a table, iouer du luc, sonner du cul, et faire les petits faulx en plate forme sur beaulx escarpins deschiquettez a barbe descrevisse ? mais maintenant le monde est tout detrave de louschetz des balles de lucestre : lung se desbauche, laultre se cache le muzeau pour les froidures hyvernales, et si la court ny donne ordre, il fera aussi mal glener ceste annee, quil feist ou bien fera de troys sepmaines. Si une pauvre personne sen va aux estuves pour se faire enluminer le muzeau de bouzes de vaches ou achepter bottes de hyver, et les sergeans passans, ou bien ceux du guet recevant la decoction dun clystere, ou la matiere fecale dune celle persee sur les tintamarres, en doibt lon pourtant rongner les testons et fricasser les escuz elles de boys, aulcune foys nous pensons lung, mais dieu faict laultre : et quand le soleil est couche, toutes bestes sont a lumbre, ie ne veulx pas estre creu, si ie ne le prouve hugrement par gens dignes de memoire. Lan trente et six iavoys achapte ung courtault dAllemaigne hault et court dassez bonne laine et tainct en grene, comme me asseuroient les orfeuvres, toutesfoys le notaire y mist du cetera. Ie ne suis pas clerc pour prendre la lune a tous les dentz, mais au point de beurre ou lon selloit les instruments Vulcanicques le bruyt estoit, que le bœuf sale faisoit trouver le vin en plain minuyct sans chandelle et feust il cache au fond dung sac de charbonnier, housse et barde avecques le chanfrein et hoguines requises a bien fricasser rustrye, cest teste de mouton, et cest bien ce quon dit en proverbe, quil fait bon veoir vaches noires en boys brusle, quand on iouyt de ses amours. Ien fis consulter la matiere a messieurs les clercs, et pour resolution concluoient en frisesemorum quil nest tel que de faucher en este en cave bien garnie de papier et dencre et de plumes et de ganyvet de Lyon sur le Rosne tarabin tarabas : car incontinent que ung harnoys sent les aulx, la rouille luy mangeve le foye, et puis lon ne faict que rebecquer torty colli fleuretant le dormir dapres disner, et voila qui faict le sel tant cher. Messieurs ne croyez pas que au temps que ladicte bonne femme englua la pochecuilliere pour le record du sergeant mieulx apanaiger et que la fressure boudinalle tergiversa par les bourses des usuriers, il y eust rien meilleur a soy garder des Caniballes, que prendre une liasse doignons liee de troys cens avez mariatz, et quelque peu dune fraize de veau, du meilleur alloy que ayent les alkymistes et bien luter et calciner les pantoufles mouflin mouflart avecques belle saulce de raballe et soy mucer en quelque petit trou de taulpe, saulvant tousiours les lardons. Et si le dez ne vous veult aultrement dire, que tousiours ambezars, ternes, six et troys, guare daz, mettez la dame au coing du lict avecques la toureloula lala, et vivez en souffrance et me peschez force grenoilles a tout beaulx houzeaulx ce sera pour les petitz oysons de mue qui sesbatent au ieu de foucquet, attendant battre le metal, et chauffer la cyre aux bavars de godale. Bien vray est il que les quatre bœufz esquelz il est question, avoient quelque peu la memoire courte, toutesfoys pour scavoir la game ilz nen craignoient courmaran ny quanard de Savoye, et les bonnes gens de ma terre en avoyent bonne esperance, disans, ces enfans deviendront grans en Algoritme, ce nous sera une rubricque de droict, nous ne povons faillir a prendre le loup, en faisant nos hayes dessus le moulin a vent duquel a este parle par partie adverse. Mais le diable y eut envie, et mit les Allemans par le derriere, qui firent diables de humer, tringue tringue, das ist cotz, frelorum bigot paupera guerra fuit. Et mesbahys bien fort, comment les astrologues sen empeschent tant en leurs astrolabes, et almucantarath. Car il ny a nulle apparence de dire que a Paris sur petit pont fut geline de feurre, et feussent ilz aussi huppez que duppes de marays, sinon vrayement quon scarifiast les pompettes au morets fraichement esmoulu de lettres versalles ou cursives ce mest tout ung, pourveu que la tranchefille ny engendre point de vers. Et pose le cas que au comblement des chiens courans, les marmouzelles eussent comme prinse, devant que le notaire eut baille la relation par art Cabalisticque, il ne sensuyt pas saulve meilleur iugement de la court, que six arpens de pre a la grand laize feissent troys bottes de fine ancre sans souffler au bassin, considere que aux funerailles du roy Charles lon avoit en plain marche la toyson pour six blancs, ientends par mon serment de laine. Et ie voys ordinairement en toutes bonnes maisons que quand lon va a la pippee, faisant troys tours de balail par la cheminee, et insinuant sa nomination lon ne faict que bander aux rains et souffler au cul, si davanture il est trop chault, et quil luy baille, incontinent les lettres veues, les vaches luy furent rendues. Et en fut donne pareil arrest a la martingalle lan dix et sept pour le maulgouvert de louze foigerouse a quoy il plaira a la court davoir esguard. Ie ne dis pas vrayement quon ne puisse par equite deposseder en iuste titre ceulx qui de leau beniste beuvroient comme on faict dun rancon de tisserant dont on faict les suppositoires a ceulx qui ne veulent resigner, sinon a beau ieu bel argent. Car lusance commune de la loy Salicque est telle, que le premier boutefeu qui escornifle la vache qui mousche en plain chant de Musicque, sans solfier les poinctz des salvatiers, doibt en temps de peste charger son pauvre membre de mousse cueillie alors quon se morfond a la messe de minuyct, pour bailler lestrapade a ces vins blancs dAniou qui font la iambette collet a collet a la mode de Bretaigne. Concluant comme dessus avecques despens, dommaiges, et interetz. Apres que le seigneur de Humevesne eut acheve, Pantagruel dist au seigneur de Baisecul. Mon amy voulez vous plus riens replicquer ? a quoy respondit Baisecul. Non monsieur : car ie nen ay dit que la verite, et pour dieu donnez fin a nostre different, car nous ne sommes pas icy sans grand frais. Alors Pantagruel se leve, et assemble tous les Presidens, Conseillers, et Docteurs la assistans, et leur dist. Or ca messieurs, vous avez ouy vive vocis oraculo le different dont il est question, que vous en semble ? A quoy respondirent. Nous lavons veritablement ouy, mais nous ny avons entendu au diable la cause. Par ce nous vous prions una voce et supplions par grace, que veuillez donner la sentence telle que verrez, et ex nunc pro ut ex tunc nous avons aggreable, et ratifions de noz plains consentemens. Et bien messieurs, dist Pantagruel, puisquil vous plaist ie le feray, mais ie ne trouve pas le cas tant difficile que vous le faictes. Vostre paraphe Caton, la loy Frater, la loy Gallus, la loy Quinque pedum, la loy Vinum, la loy Si dominus, la loy Mater, la loy Mulier bona, la loy Si quis, la loy Pomponius, la loy fundi, la loy Exemptor, la loy Pretor, la loy Venditor, et tant daultres, sont bien plus difficiles en mon opinion. Et apres ce dict, il se pourmena ung tour ou deux de sale, pensant bien profondement, comme lon povoit estimer, car il ieignoit dangustie et petoit dahan, comme ung asne que lon sangle trop fort, pendant quil failloit a ung chascun faire droict, sans varier ny accepter personne, puis se retourna asseoir et commença prononcer la sentence comme sensuyt. Veu, entendu, et bien calcule le different dentre les seigneurs de Baisecul et Humevesne, la court leur dit que consydere que le soleil decline bravement de son solstice estival pour mugueter les bille vesees qui ont eu mat du pyon par les males vexations des lucifuges nycticoraces, qui sont inquilines du climat diaromes dung crucifix a cheval bandant une arbeleste aux reins, le demandeur eut iuste cause de calfreter le gallion que la bonne femme boursouffloit ung pied chausse et laultre nud, le remboursant bas et roidde en sa conscience dautant de baguenaudes, comme il y a de poil en dix huyt vaches et autant pour le brodeur. Semblablement est declaire innoncent du cas de crime quon pensoit quil y eut encouru de ce quil ne povoit baudement fiancer par la decision dune paire de gands parfumez a la chandelle de noix, comme on use en son pays de Myrebalois, laschant la bouline avecques les boulletz de bronze, dont les housse pailliers pastissoient conestablement les legumaiges interbastez du loyrre a tout les sonnettes desparvier faictes a poinct de Hongrie, que son beaufrere portoit memoriallement en ung penier limitrophe, brode de gueulles a troys chevrons hallebrenez de canabasserie, au caignard angulaire dont on tire au papegay vermiforme avecques la vitempenarde. Mais en ce quil met sus au defendeur quil fut rataconneur tyrofageux et goildronneur de mommye, que na este trouve estre vray comme bien la debastu ledict defendeur, la court le condemne en troys verrassees de caillebottes assimentez prerorelitantes et gaudepisees comme est la coustume du pays, envers ledict defendeur payables a la My oust en May, mais ledict defendeur sera tenu de fournir de foin et destoupes a lembouschement des chaussetrapes gutturales emburelucocquees de guilvardons bien grabelez a rouelle, et amys comme devant, et sans despens et pour cause. Laquelle sentence prononcee les deux parties sen allerent toutes deux contentes de larrest, qui fut quasi chose incroyable, et au regard des Conseillers et aultres Docteurs qui la assistoient, ilz demourerent en ecstase bien troys heures et tous ravys en admiration de la prudence de Pantagruel plus que humaine, quilz avoient congneu clerement en la decision de ce iugement tant difficile et espineux. Et y feussent encores, sinon quon apporta force vinaigre et eaue rose pour leur faire revenir le sens et entendement acoustume, dont dieu soit loue partout.





Comment Panurge racompte la maniere quil eschappa de la main des Turcqs.




LE iugement de Pantagruel fut incontinent sceu et entendu de tout le monde, et imprime a force, et redige es Archives du Palays, en sorte que tout le monde commenca a dire, Salomon qui rendit par soubson lenfant a sa mere, iamais ne monstra tel chef d’œuvre de prudence comme a faict ce bon Pantagruel, nous sommes heureux de lavoir en ce pays. Et de faict lon le voulut faire maistre des resquestes, et president en la court : mais il refusa tout, les remerciant gracieusement, car il y a (dist il) trop grand servitude a ces offices, et a trop grand peine peuvent estre saulvez ceulx qui les exercent, veu la corruption des hommes. Mais si avez quelque bon poinsson de vin, voulentiers ien recepvray le present. Ce quilz firent voulentiers, et luy envoyerent du meilleur de la ville, et beut assez bien. Mais le pouvre Panurge en beut vaillament, car il estoit exime comme ung harang soret. Aussi alloit il du pied comme ung chat maigre. Et quelquung ladmonesta en disnant, disant. Compere tout beau, vous faictes rage de humer. Par saint Thibault (dist il) tu dys vray, et si ie montasse aussi bien comme ie avalle, ie feusse desia au dessus de la sphere de la lune, avecques Empedocles. Mais ie ne scay que diable cecy veult dire, ce vin est fort bon et bien delicieux, mais tant plus bien ien boy, tant plus iay soif. Ie croy que lumbre de monseigneur Pantagruel engendre les alterez, comme la lune faict les catarrhes. A quoy se prindrent a rire les assistans. Ce que voyant Pantagruel, dist. Panurge quest ce que avez a rire. Seigneur (dist il) ie leur contoys, comment ces diables de Turcqs sont bien malheureux de ne boire point de vin. Si aultre mal ny avoit en lAlchoran de Mahumet, encores ne me mettroys ie pas de la foy. Mais or me dictes comment, dist Pantagruel, vous eschappates de leurs mains ? Par dieu seigneur, dist Panurge, ie ne vous en mentiray de mot. Les paillards Turcqs mes avoient mys en broche tout larde, comme ung connil, pour me faire roustir tout vif. Et ainsi comme ilz me roustissoient, ie me recommandoys a la grace divine, ayant en memoire le bon sainct Laurent, et tousiours esperoys en Dieu, quil me delivreroit de ce torment, ce qui fut faict bien estrangement. Car ainsi que me recommandoys bien de bon cueur a dieu, cryant. Seigneur Dieu ayde moy. Seigneur Dieu saulve moy. Saigneur Dieu oste moy de ce torment, auquel ces traitres chiens me detiennent, pour la maintenance de ta foy. Le roustisseur sendormyt par le vouloir divin, ou bien de quelque bon Mercure qui endormit cautement Argus qui avoit cent yeulx. Or quand ie vy quil ne me tournoit plus en routissant, ie le regarde, et voy quil sendort, ainsi ie prens avecques les dens ung tyson par le bout, ou il nestoit point brusle, et vous le gette au gyron de mon routisseur, et ung aultre le gette le mieulx que ie peuz soubz un lict de camp, qui estoit aupres de la cheminee, ou y il avoit force paille. Incontinent le feu se print a la paille, et de la paille au lict, et du lict au solies qui estoit embrunche de sapin faict a quehues de lampes. Mais bon fut, que le feu que ie avoys gette au gyron de mon paillard routisseur luy brusla tout le penil et se prenoit aux couillons, sinon quil nestoit point tant punays quil ne le sentit plus tost que le iour, et debouq estourdy se levant crya a la fenestre tant quil peult dal baroth, dal baroth, qui vault autant a dire comme, au feu, au feu : et vint droict a moy pour me getter du tout au feu, et desia avoyt couppe les cordes dont on mavoit lye les mains, et il couppoit les lyens des pieds, mais le maistre de la maison ouyant le cry du feu, et en sentant la fumee de la rue ou il se pourmenoit avecques quelques aultres Baschatz et Musaffiz, courut tant qu’il peult y donner secours et pour emporter ses bagues. Et de pleine arrivee il tyre la broche ou iestoys embroche, et tua tout roidde mon routisseur, dont il mourut la par faulte de gouvernement ou aultrement : car il luy passa la broche ung peu au dessus du nombril vers le flan droict, et luy percea la tierce lobe du foy, et le coup haussant luy penetra le diaphragme et par atravers la capsule du cueur luy sortit la broche par le hault des espaules entre les spondyles et lomoplate senestre. Vray est que en tirant la broche de mon corps ie tumbe a terre pres des landiers, et me fys ung peu de mal a la cheute, toutesfoys non pas grand : car les lardons soustindrent le coup. Puis voyant mon Baschaz, que le cas estoit desespere, et que la maison estoit bruslee sans remission, et tout son bien perdu, se donna a tous les diables, appelant Grilgoth, Astaroth, et Rapallus par neuf foys. Quoy voyant ieuz de peur pour plus de cinq solz, craignant les diables viendront a ceste heure pour emporter ce fol icy, seroient ilz bien gens pour memporter aussi ? Ie suis ia demy rousty, mes lardons seront cause de mon mal : car ces diables icy sont fryans de lardons, comme vous avez lauctorite du Philosophe Iamblicque et Murmault en lapologie de bossutis et contrefactis per Magistros nostros, mais ie fys le signe de la croix, cryant agyos, athanatos, ho theos, et nul ne venoit. Ce que congnoissant mon villain Baschaz se vouloit tuer de ma broche, et sen percer le cueur : et de faict la mist contre sa poitrine, mais elle ne povoit oultre passer car elle nestoys pas assez ague, et poussoit tant quil povoit, mais ne proffitoit riens. Alors ie men vins a luy, disant. Missaire bougrino tu pers icy ton temps : car tu ne te tueras iamais ainsi, mais bien te blesseras quelque hurte, dont tu languiras toute ta vie entre les mains des barbiers : mais si tu veulx ie te tueray icy tout franc en sorte que tu nen sentiras rien, et men croys : car ien ay tue bien daultres qui sen sont bien trouvez. Ha mon amy (dist il) ie ten prie, et ce faisant ie te donne ma bougette, tien voyla, il y a six cens seraph dedans, et quelques dyamens et rubys en perfection. Et ou sont ilz ? dist Epistemon. Par sainct Iehan, dist Panurge, ilz sont bien loin silz sont tousiours. Acheve, dist Pantagruel, ie te pry que nous saichons comment tu acoustras ton Baschaz. Foy dhomme de bien, dist Panurge, ie nen mens de mot. Ie le bende dune meschante braye que ie trouve la demy bruslee, et vous le lye rustrement pieds et mains de mes cordes, si bien quil neust sceu regimber : puis luy passe ma broche a travers la gargamelle, et aussi le pendys acrochant la broche a deux gros crampons, qui soustenoient des alebardes. Et vous atise ung beau feu au dessoubz et vous flamboys mon milourt comme on faict des harans soretz a la cheminee, puis prenant sa bougette et ung petit iavelot qui estoit sur les crampons men fuys le beau galot. Et dieu scait comme ie sentoys mon espaule de mouton. Quand ie fuz descendu en la rue, ie trouvay tout le monde qui estoit acouru au feu a force deau pour lestaindre. Et me voyans ainsi a demy rousti eurent pitie de moy naturellement, et me getterent toute leur eau sur moy, et me refraischirent ioyeusement, ce que me feist fort grand bien, puis me donnerent quelque peu a repaistre, mais ie ne mangeoys gueres : car ilz ne me bailloient que de leau a boire a leur mode. Et aultre mal ne me firent. Sinon ung villain petit Turcq boſſu par devant, qui furtivement me crocquoyt mes lardons, mais ie luy baillys si vert dronos sur les doigs a tout mon iavelot quil ny retourna pas deux fois. Et une ieune Tudesque, qui mavoit aporte ung pot de mirobalans emblicz confictz a leur mode, laquelle regardoit mon pouvre haire esmouchete, comment il sestoit retire au feu : car il ne me alloit plus que iusques sur les genoulx. Or ce pendant quilz se amusoient a moy, le feu triumphoit ne demandez pas comment a prendre en plus de deux mille maisons, tant que quelquung dentre eulx lavisa & sescrya, disant. Ventre Mahom toute la ville brusle, & nous amusons icy. Ainsy chascun sen va a sa chascuniere. De moy ie prens mon chemin vers la porte. Et quand ie fuz sur un petit tucquet qui est aupres, ie me retourne arriere, comme la femme de Loth, & vys toute la ville bruslant comme Sodome & Gomorre dont ie fuz tant ayse que ie me cuyde conchier de ioye, mais dieu men punit bien. Comment ? dit Pantagruel. Ainsi que ie regardoys en grand liesse ce beau feu & me gabelant, & disant. Ha pauvres pusses, ha pauvres souritz, vous aurez mauvais hyver, le feu est en vostre paillier, sortirent plus de six cens chiens gros & menutz tous ensemble de la ville, fuyans le feu. Et de premiere venue accoururent droict a moy, sentant lodeur de ma paillarde chair a demy roustie, & me eussent devore a lheure, si mon bon ange ne meust point inspire. Et que fys tu pouvret ? dist Pantagruel. Soubdain ie me advise de mes lardons, & les leur gettoys au meillieu dentre eulx, & chiens daller, & se entrebattre lung laultre a belles dentz, a qui auroit le lardon. Par ce moyen me laisserent, & ie les laisse aussi se pelaudant lung laultre, & ainsi eschappe gaillard & dehayt.





Comment Panurge enseigne une maniere bien nouvelle de bastir les murailles de Paris. 




PANTAGRUEL quelque iour pour se recreer de son estude se pourmenoit vers les faulxbourgs sainct Marceau voulant veoir la follie Gobelin, & Panurge estoit avecques luy, ayant tousiours le flaccon soubz la robbe, & quelque morceau de iambon : car sans cela iamais ne alloit il, disant que cestoit son garde corps : & aultre espee ne portoit il. Et quand Pantagruel luy en voulut baillier une, il respondit, quelle luy eschaufferoit la ratelle. Voire mais, dist Epistemon, si lon se assailloit comment te defendroys tu ? A grands coups de brodequin, respondit il, pourveu que les estocz seussent descenduz. A leur retour Panurge conſideroit les murailles de la ville de Paris, & en irrision dist a Pantagruel. Voy ne cy pas de belles murailles, pour garder les oysons en mue ? Par ma barbe, elles sont competentement meschantes pour une telle ville comme est ceste cy, car une vasche avecques ung pet en abattroit plus de six brasses. Ô mon amy, dist Pantagruel, scez tu pas bien ce que dist Agesilaus, quand on luy demanda : Pourquoy la grande cite de Lacedemone nestoit pas ceincte de murailles ? Car monstrant les habitans & citoyens de la ville tant bien expers en discipline militaire, tant forz & bien armez. Voicy, dist il, les murailles de la cite. Signifiant quil nest murailles que de os, & que les villes ne scauroient avoir muraille plus seure & plus forte que de la vertuz des habitans. Ainsi ceste ville est si forte par la multitude du peuple bellicqueux qui est dedans, quilz ne se soucient point de faire aultres murailles. Et davantaige, qui la vouldroit emmurailler comme Strasbourg ou Orleans, il ne seroit possible, tant les frays ſeroient excessisz. Voire mais, dist Panurge, si faict il bon avoir quelque visaige de pierre quand on est envahy de ses ennemys, & ne feust ce que pour demander, qui est la bas ? Et au regard des frays enormes que dictes estre necessaires si lon la vouloit murer, si messieurs de la ville me veullent bien donner quelque bon pot de vin, ie leur enseigneray une maniere bien nouvelle, comment ilz pourront bastir a bon marche. Et comment ? dist Pantagruel. Ne le dictes donc pas, respondit Panurge, si ie vous lenseigne. Ie voy que les callibistrys des femmes de ce pays, sont a meilleur marche que les pierres. Diceulx fauldroit bastir les murailles en les arrangeant en bonne symmetrie darchitecture, & mettant les plus grans au premiers rancz, & puis en taluant a doz d’asne arrangeant les moyens & finablement les petitz. Et puis faire ung beau petit entrelardement a poinctes de diamens comme la grosse tour de Bourges, de tant de vitz quon couppa en ceste ville es pouvres Italiens a lentree de la Reyne. Quel diable desseroit une telle muraille ? Il ny a metal qui tant resistat aux coups. Et puis que les couillevrines se y vinssent froter. Vous en verriez par dieu incontinent distiller de ce benoist fruict de grosse verolle menu comme pluye. Sec au nom des diables. Davantaige la fouldre ne tomberoit iamais dessus. Car pourquoy ? ilz ſont tous benitz ou ſacrez. Ie n’y voys quung inconvenient. Ho ho ha ha ha, dist Pantagruel. Et lequel ? C’eqt que les mouqches en qont tant friandes que merveilles, & se y cueilleroient facillement & y feroient leur ordure, & voila louvrage gaste & diffame. Mais voicy comme lon y remedroit. Il fauldroit tresbien les esmoucheter avecques belles quehues de renards, ou bons gros vietz dazes de Provence. Et a ce propos ie vous veulx dire, nous en allant pour soupper ung bel exemple. Au temps que les bestes parloient (il ny a pas troys iours) ung pouvre lyon par la forest de Biere se pourmenant & disant ses menus suffrages passa par dessoubz ung arbre auquel estoit monte ung villain charbonnier pour abattre du boys. Lequel voyant le lyon, luy getta la coignee, & le blessa enormement en une cuysse. Dont le lyon cloppant tant courut & tracassa par la forest pour trouver ayde, quil rencontra ung charpentier, lequel voulentiers regarda la playe, & la nettoyat le mieulx qu’il peust, & lemplyt de mousse, luy dissant, quil esmouchast bien la playe, que les mousches ne y cuyllassent point, attendant quil yroit chercher de lherbe au charpentier. Ainsi le lyon guery, se pourmenoit par la forest, a quelle heure une vieille sempiternelle ebuschetoit & amassoit du boys par ladicte forest, laquelle voyant le lyon venir, tumbat de peur a la renverse de telle façon, que le vent luy renversa la robbe, cotte, & chemise iusques au dessus des espaules. Ce que voyant le lyon, accourut de pitie, veoir si elle sestoit point faict mal, & consyderant son comment a nom ? dist. O pouvre femme, qui ta ainsi blessée : & ce disant, apperceut ung regnard, lequel il appella, disant. Compere regnard, hau ca ca, & pour cause. Quand le regnard fut venu, il luy dist. Compere mon amy, lon a blessé ceste bonne femme icy entre les iambes bien villainement & y a solution de continuité manifeste, regarde que la playe eſt grande, depuis le cul iuſques au nombril meſure quatre, mais bien cinq empans & demy : c’eſt ung coup de coignée, ie me doubte que la playe ſoyt vieille, pourtant affin que les mouſches n’y prennent, eſmouche la bien fort, ie t’en pry, & dedans & dehors, tu as bonne quehue & longue, eſmouche mon amy, eſmouche ie t’en ſupply, & ce pendant ie voys querir de la mouſſe, pour y mettre. Car ainſi nous fault il ſecourir & ayder l’ung l’autre, dieu le commande. Eſmouche fort, ainſi mon amy eſmouche bien : car ceſte playe veult eſtre eſmouchée ſouvent, autrement la perſonne ne peult eſtre à ſon ayſe. Or eſmouche bien mon petit compere, eſmouche, dieu t’a bien pourveu de quehue, tu l’as grande & groſſe à l’advenant, eſmouche fort & ne t’ennuye point, ie n’arreſteray gueres. Puis s’en va chercher force mouſſe, & quand il fut quelque peu loin il s’eſcrya parlant au regnard. Eſmouche bien touſiours compere, eſmouſche, & ne te faſche iamais de bien eſmoucher, par dieu mon petit compere ie te feray eſtre à gaiges, eſmoucheteur de la reyne Marie ou bien de dom Pietro de Caſtille. Eſmouche ſeulement, eſmouche & riens plus. Le pouvre regnard eſmouchoit fort bien & deça & delà & dedans & dehors, mais la ſaulve vieille veſnoit & veſſoit puant comme cent diables, & le pouvre regnard eſtoit bien mal à ſon ayſe : car il ne sçavoit de quel couſté ſe virer, pour evader le parfum des veſſes de la vieille : & ainſi qu’il ſe tournoit il veit qu’il y avoit au derriere encores ung aultre pertuys, non pas ſi grand que celluy qu’il eſmouchoit, dont luy venoit ce vent tant puant & infect. Le lyon finablement retourne portant plus de troys balles de mouſſe : commença en mettre dedans la playe, à tout ung baſton qu’il aporta, & y en avoit ià bien mys deux balles & demye, & s’eſbahyſſoit que diable ceſte playe eſt parfonde, il y entreroit de mouſſe plus de deux charretées, & bien puiſque dieu le veult, & touſiours fourroit dedans. Mais le regnard l’adviſa. Ô compere lyon mon amy, ie te pry ne metz pas icy toute la mouſſe, gardes en quelque peu, car il y a encores icy deſſoubz ung aultre petit pertuys, qui put comme cinq cens diables. Ien ſuis empoiſonné de l’odeur tant il eſt punays. Ainſi fauldroit il garder ces murailles des mouſches, & mettre des eſmoucheteurs à gaiges. Lors dit Pantagruel. Et comment ſcez tu, que les membres honteux des femmes ſont à ſi bon marché : car en ceſte ville il y a force preudefemmes chaſtes & pucelles. Et ubi prenus ? diſt Panurge. Ie vous en diray non pas mon opinion, mais vraye certitude & aſſeurance. Ie ne me vante pas d’en avoir embourré quatre cens dix & ſept depuys que ſuis en ceſte ville, & s’il n’y a que neuf iours, voire de mangereſſes d’ymaiges & de theologiennes. Mais à ce matin iay trouvé ung bon homme, qui en ung biſſac tel comme celluy de Eſopet, portoit deux petites fillotes de l’aage de deux ou troys ans au plus, l’une devant, l’aultre derriere. Il me demanda l’aulmoſne, mais ie luy feis reſponce que iavoys beaucoup plus de couillons que de deniers. Et apres luy demande. Bonhomme ces deux filles ſont elles pucelles ? Frere diſt il. Ià deux ans a que ainſi les porte & au regard de ceſte cy devant, laquelle ie voy continuellement en mon advis qu’elle eſt pucelle, touteſfois ie n’en vouldroys pas metre mon doigt au feu : quant eſt de celle que ie porte derriere, ie n’en sçays ſans faulte riens. Vrayment diſt Pantagruel, tu es gentil compaignon, ie te veulx habiller de ma livrée. Et le feiſt veſtir galantement ſelon la mode du temps qui couroit : excepté que Panurge voulut que la braguette de ſes chauſſes feuſt longue de troys pieds, & quarrée non pas ronde, ce que feut faict, & la faiſoit bon veoir. Et diſoit ſouvent, que le monde n’avoit point encores congneu l’eſmolument & utilité qui eſt de porter grande braguette, mais le temps leur enſeigneroit quelque iour, comme toutes choſes ont eſté inventées en temps. Dieu gard de mal, diſoit il, le compaignon à qui la longue braguette a ſaulvé la vie, Dieu gard de mal à qui la longue braguette a valu pour ung iour cent eſcuz, Dieu gard de mal, qui par ſa longue braguette a ſaulvé toute une ville de mourir de faim. Et par dieu ien feray ung livre de la commodité des longues braguettes, quand iauray ung peu plus de loyſir. Et de faict en compoſa ung beau & grand livre avecques les figures, mais il n’eſt encores imprimé, que ie ſaiche.





Des meurs et conditions de Panurge.




PANURGE estoit de stature moyenne ny trop grand ny trop petit, et avoit le nez ung peu aquillin faict à manche de rasouer. Et pour lors estoit de l’aage de trente et cinq ans ou environ, fin à dorer comme une dague de plomb, bien galand homme de sa personne, sinon qu’il estoit quelque peu paillard, et subiect de nature à une maladie qu’on appeloit en ce temps là, faulte d’argent, c’est douleur non pareille : toutesfois il avoit soixante et troys manieres d’en trouver tousiours à son besoing, dont la plus honnorable et la plus commune estoit par façon de larrecin furtivement faict, malfaisant, bateur de pavez, ribleur s’il y en avoit en Paris : et tousiours machinoit quelque chose contre les sergeans et contre le guet. À l’une foys il assembloit troys ou quatre de bons rustres et les faisoit boire comme Templiers sur le soir, et apres les menoit au dessoubz de saincte Geneviefve, ou aupres du colliege de Navarre, et à l’heure que le guet montoit par là, ce que il congnoissait en mettant son espée sur le pavé et l’oreille aupres, et lors qu’il ouyoit son espée bransler, c’estoit signe infaillible que le guet estoit pres : à l’heure doncques luy et ses compaignons prenoient ung tombereau, et luy bailloient le bransle le ruant de grand force contre la vallée, et ainsi mettoit tout le pouvre guet par terre comme porcs, et puys s’en fuyoient de l’aultre cousté : car en moins de deux iours, il sceut toutes les rues, ruelles et traverses de Paris comme son Deus det. À l’aultre fois il faisoit en quelque belle place par ou ledict guet debvoit passer une trainée de pouldre de canon, et à l’heure que le guet passoit, il mettoit le feu dedans, et puis prenoit son passetemps à veoir la bonne grace qu’ilz avoient en s’en fuyant, pensans le feu sainct Antoine les tint aux iambes. Et au regard des pouvres maistres es ars et theologiens, il les persecutoit sur tous aultres, quand il rencontroit quelqu’ung d’entre eulx par la rue, iamais ne failloit de leur faire quelque mal, maintenant leurs mettant ung estronc dedans leur chaperons à bourlet, maintenant leur atachant petites quehues de regnard, ou des oreilles de lievres par derriere, ou quelque aultre mal. Et ung iour que l’on avoit assigné à tous les theologiens de se trouver en Sorbone pour examiner les articles de la foy, il fist une tartre bourbonnoyse composée de force de hailz, de galbanum, de assa fetida, de castoreum, d’estroncs tous chaux, et la destrampit de sanie de bosses chancreuses, et de fort bon matin engressa et oignit theologalement tout le treilliz de Sorbonne, en sorte que le diable n’y eust pas duré. Et tous ces bonnes gens rendoient là leurs gorges devant tout le monde, comme s’ilz eussent escorché le regnard, et en mourut dix ou douze de peste, mais il ne s’en soucioit pas. Et en son saye y avoit plus de vingt et six petites bougettes et fasques tousiours pleines, l’une d’ung petit deaul de plomb, et d’ung petit cousteau affilé comme une aiguille de peletier, dont il couppoit les bourses, l’aultre de aigrest, qu’il gettoit aux yeulx de ceulx qu’il trouvoit, l’aultre de glaterons empennés de petites plumes de oysons ou de chappons, qu’il gettoit sur les robbes et bonnetz des bonnes gens, et aulcunesfois leur en faisoit de belles cornes qu’ilz portoient par toute la ville, aulscunesfois toute leur vie. Aux femmes aussi par dessus leurs chapperons au derriere aulcunesfois en mettoit faictz en forme d’ung membre d’homme. En l’aultre ung tas de cornetz tous plains de pusses et de poux, qu’il empruntoit des guenaulx de sainct Innocent et les gettoit à tout belles petites cannes ou plumes dont on escript, sur les colletz des plus sucrées damoiselles qu’il trouvoit, et mesmement en l’esglise : car iamais ne se mettoit au cueur au hault, mais tousiours demouroit en la nef entre les femmes, tant à la messe, à vespres, comme au sermon. En l’aultre, force provision de haims et claveaux, dont il acouploit souvent les hommes et les femmes en compaigniez où ilz estoient serrez : et mesmement celles qui portoient robbe de taffetas armoisy, et à l’heure qu’elles se vouloient departir elles rompoient toutes leurs robbes. En l’aultre ung fouzil garny d’esmorche, d’allumettes, de pierre à feu, et tout aultre appareil à ce requis. En l’aultre deux ou troys mirouers ardens, dont il faisoit enrager aulcunesfois les hommes et les femmes, et leur faisoit perdre contenance à l’esglise, car il disoit qu’il n’y avoit qu’ung antistrophe entre femme folle à la messe, et femme molle à la fesse. En l’aultre avoir provision de fil, et d’aiguilles dont il faisoit mille petites diableries. Une fois à l’issue du Palays à la grant salle que ung cordelier disoit sa messe de messieurs il luy ayda à soy habiller et revestir, mais en l’acoustrant il luy cousit l’aulbe avecques sa robbe et chemise, et puis se retira quant messieurs de la court se vindrent asseoir pour ouyr messe. Mais quant ce fust à l’ite missa est, que le pouvre frater se voulut devestir son aulbe, il emporta ensemble et habit et chemise qui estoient bien cousuz ensemble, et se rebrassit iusques aux espaules monstrant son callibistris à tout le monde, qui n’estoit pas petit : sans doubte. Et le frater tousiours tiroit, mais tant plus ce descouvroit il, iusques à qu’ung de messieurs de la court dist. Et quoy ce beaupere nous veult il icy faire l’offrande et bayser son cul ? le feu sainct Antoine le bayse. Et des lors feut ordonné que les pouvres beatzperes ne se despouilleroyent plus devant le monde, mais en leur sacrifice, mesmement quand il y auroit des femmes, car ce leur seroit occasion de pecher du peché d’envie. Et le monde demandoit, Pourquoy est ce que ces fraters avoient la couille si longue ? mais ledict Panurge soulut tresbien le probleme, disant ce que faict les oreilles des asnes si grandes, ce n’est sinon par ce que leurs meres ne leur mettoyent point de beguin en la teste comme dit de Alliaco en ses suppositions. À pareille raison, ce que faict la couille des pouvres beatz peres tant sainct Antoine large, c’est qu’ilz ne portent point de chausses foncées, et leur pouvre membre s’estend à sa liberté à bride avallée, et leur va ainsi triballant sur les genoulx comme font les patenostres aux femmes ? Mais la cause pourquoy ilz l’avoient gros à l’equipollent, c’estoit que en ce triballement les humeurs du corps descendent audit membre, car selon les Legistes agitation et motion continuelle est cause de attraction. Item avoit ung aultre poche toute pleine de alun de plume dont il gettoit dedans le doz des femmes, qu’il voyoit les plus acrestées, et les faisoit despouiller devant tout le monde, les aultres dancer comme iau sur breze ou bille sur tambour, les aultres courir les rues, et luy apres couroit, et à celles qui se despouilloyent, il mettoit sa cappe sur le doz, comme homme courtoys et gracieux. Item en ung aultre il avoit une petite guedoufle plaine de vieille huyle, et quand il trouvoit ou homme ou femme qui luy semblissent bien glorieux, et qui eussent quelque belle robbe, il leur engraissoit et guastoit tous les plus beaulx endroictz de leurs habillemens soubz le semblant de les toucher et dire. Voicy de bon drap, voicy bon satin, bon tafetas, ma dame dieu vous doint ce que vostre noble cueur desire, vous avez robbe neufve, nouvel amy, dieu vous y maintienne, et ce disant leur mettoit la main sur le collet, et ensemble la male tache y demouroit perpetuellement, que le diable n’eust pas ostée, puis à la fin leur disoit. Ma dame donnez vous guarde de tumber : car il y a icy ung grand trou devant vous. En ung aultre avoit tout plain de Euphorbe pulverisé bien subtilement, et là dedans mettoit ung mouschenez beau et bien ouvré qu’il avoit desrobé à la belle lingiere des Galleries de la saincte chappelle, en luy ostant ung poul dessus son sain, lequel toutesfoys il y avoit mis. Et quand il se trouvoit en compaignie de quelques bonnes dames, il leur mettoit sus propos de lingerie, et leur mettoit la main au sain, demandant, et cet ouvraige est il de Flandres ou de Haynault : et puis tiroit son mouschenez disant, tenez tenez, voy en cy de l’ouvrage, elle est de Fonterabie, et le secouoit bien fort à leurs nez, et les faisoit esternuer quatre heures sans repos. Et ce pendant il petoit comme ung roussin, et les femmes se ryoient luy disant, comment : vous petez Panurge ? Non fois, disoit il, madame : mais ie accorde au contrepoint de la musicque que sonnez du nez. En l’aultre ung daviet, ung pellican, ung crochet, et quelques aultres ferremens dont il n’y avoit porte ny coffre qu’il ne crochetast. En l’aultre tout plain de petitz goubeletz, dont il iouoit fort artificiellement : car il avoit les doigs faictz à la main comme Minerve ou Arachné. Et avoit aultrefois cryé le theriacle. Et quand il changeoit ung teston, ou quelque aultre piece, le changeur n’eust esté plus fin que maistre mousche, si Panurge n’eust faict evanouyr à chascune fois cinq ou six grands blancs visiblement, appertement, manifestement, sans faire lesion ne blesseure aulcune, dont le changeur n’en eust senty que le vent. Ung iour ie le trouvay quelque peu escorné et taciturne, et me doubte bien qu’il n’avoit denare, dont ie luy dys. Panurge vous estes malade à ce que ie voy à vostre physionomie, et ientens le mal, vous avez ung fluz de bourse : mais ne vous souciez. Iay encores six sols et maille, qui ne virent oncques pere ny mere, qui ne vous fauldront non plus que la verolle, en vostre necessité. À quoy il me respondit. Et bren pour l’argent. ie n’en auray quelque iour que trop : car iay une pierre philosophalle qui me attire l’argent des bourses, comme l’aymant attire le fer. Mais voulez vous venir gaigner les pardons ? dist il. Et par ma foy ie luy respons, Ie ne suis pas grand pardonneur en ce monde icy, ie ne sçay si ie le seray en l’aultre : et bien allons au nom de dieu, pour ung denier ny plus ny moins. Mais (dist il) prestez moy doncques ung denier à l’interest. Rien rien, dis ie, Ie vous le donne de bon cueur, grates vobis dominos, dist il. Ainsi allasmes commençant à sainct Gervays, et ie gaigne les pardons au premier tronc seulement : car ie me contente de peu en ces matieres, et puis me mis à dire mes menuz suffrages, et oraisons de saincte Brigide : mais il gaigna à tous les troncz, et tousiours bailloit argent à chascun des pardonnaires. De là nous transportasmes à nostre Dame, à sainct Iehan, à sainct Antoine, et ainsi des aultres esglises ou avoit bancque de pardons, de ma part ie n’en gaignoys plus : mais luy à tous les troncz, il baysoit les relicques, et à chascun donnoit. Brief quand nous fusmes de retour il me mena boire au cabaret du chasteau et me montra dix ou douze de ses bougettes plaines d’argent. A quoy ie me seigny faisant la croix, disant. Dont avez vous tant recouvert d’argent en si peu de temps ? A quoy il me respondit, que il l’avoit prins des pardons : car en leur baillant le premier denier (dist il) ie le mis si soupplement, que il sembla que feust ung grand blanc, par ainsi d’une main ie prins douze deniers, voire bien douze liards ou doubles pour le moins, et de l’aultre troys ou quatre douzains : et ainsi par toutes les esglises où nous avons esté. Voire mais (dis ie) vous vous damnez comme une sarpe et estes larron et sacrilege. Ouy bien, dist il, comme il vous semble, mais il ne me le semble pas quand à moy. Car les pardonnaires me le donnent, quand ilz me disent en presentant les relicques à bayser, centuplum accipies, que pour ung denier ien prene cent : car accipies est dit selon la maniere des Hebrieux qui vient du futur en lieu de l’imperatif, comme avez en la loy, dominum deum tuum adorabis et illi foli servies, diliges proximuum tuum, et sic de aliis. Ainsi quand le pardonnigere me dit, centuplum accipies, il veult dire, centupluim accipe, et ainsi l’expose rabi Quimy et rabi Aben Ezra, et tous les Massoretz. Et davantaige le pape Sixte me donna quinze cens livres de rente sur son dommaine et tresor ecclesiasticque, pour luy avoir guery une bosse chancreuse, qui tant le tourmentoit, qu’il en cuyda devenir boyteux toute sa vie. Ainsi ie me paye par mes mains : car il n’est tel, sur ledict tresor ecclesiasticque. Ho mon amy disoit il, si tu sçavoys comment ie fis mes choux gras de la croysade, tu seroys tout esbahy. Elle me valut plus de six mille fleurins. Et où diable sont ils allez ? dis ie, car tu n’en as pas une maille. Dont ilz estoient venuz (dist il) ilz ne firent seulement que changer de maistre. Mais ien employai bien troys mille à marier non pas les ieunes filles : car elles ne trouvent que trop marys, mais de grand vieilles sempiternelles qui n’avoient dentz en gueulle. Consyderant, ces bonnes femmes icy ont tresbien employé leur temps en ieunesse et ont ioué du serrecropiere à cul levé à tous venans, iusques à ce qu’on n’en a plus voulu. Et par dieu ie les feray saccader encores une foys devant qu’elles meurent. Et par ainsi à l’une donnoit cent flourins, à l’aultre six vingtz, à l’aultre troys cens, selon qu’elles estoient bien infames, detestables, et abhominables : car d’autant qu’elles estoient plus horribles et execrables, d’autant il leur failloit donner davantaige, aultrement le diable ne les eust pas voulu besoigner. Incontinent ie m’en alloys à quelque porteur de coustretz gros et gras, et faysois moy mesmes le mariage, mais premier que luy monstrer les vieilles, ie luy monstroys les escuz, disant. Compere, voicy qui est à toy, si tu veulx fretinfretailler ung bon coup. Des lors les pouvres hayres arressoient comme vieulx mulletz, et ainsi leur faisoys bien aprester et bancqueter, et boire du meilleur et force espiceryes pour mettre les vieilles en appetit et en chaleur. Fin de compte ilz besoignoient comme toutes bonnes ames, sinon que à celles qui estoient horriblement villaines et defaictes, ie leur faisoys mettre ung sac sur le visaige. Davantaige ien ay perdu beaucoup en proces. Et quelz proces as tu peu avoir ? disoys ie, tu ne as ny terre ny maison. Mon amy (dist il) les damoiselles de ceste ville avoient trouvé par instigation de diable d’enfer, une maniere de colletz ou cachecoulx à la haulte façon, qui leur cachoient si bien les seins, que l’on n’y povoit plus mettre la main par dessoubz : car la fente d’iceulx elles avoient mise par derriere, et estoient tous clos par devant, dont les pouvres amans dolens contemplatifs n’estoient pas bien contens, ung beau iour de Mardy ien presentay resqueste à la court, me formant partye contre lesdictes damoyselles et remonstrant les grans interestz que ie pretendoys protestant que à mesme raison ie feroys coudre la braguette de mes chausses au derriere, si la court n’y donnoit ordre, somme toute les damoiselles formerent syndicat et passerent procuration à defendre leur cause, mais ie les poursuivy si vertement que par arrest de la court y fut dist, que ces haulx cachecoulx ne seroient plus portez, sinon qu’ilz feussent quelque peu fenduz par devant. Mais il me cousta beaucoup. Ieuz ung aultre proces bien ord et bien sale contre maistre Fify et ses suppotz, à ce qu’ilz n’eussent point à lire clandestinement les livres de Sentences de nuyct, mais de beau plain iour et ce es escholles de Sorbonne, en face de tous les theologiens, ou ie fuz condemné es despens pour quelque formalité de la relation du sergeant. Une aultre foys ie formay complaincte à la court contre les mulles des Presidens, Conseilliers, et aultres : tendant à fin que quand en la basse court du Palays l’on les mettroit à ronger leur frain, que les Conseilleres leur feissent de belles baverettes affin que de leur bave elles ne gastassent point le pavé en sorte que les paiges du palays peussent iouer dessus à beaulx detz, ou au reniguedieu à leur ayse, sans y rompre leurs chausses aux genoux. Et de ce en euz bel arrest : mais il me couste bon. Or sommez à ceste heure combien me coustent les petitz bancquetz que ie fays aux paiges du palays de iour en iour. Et à quelle fin ? dis ie. Mon amy (dist il) tu ne as nul passetemps en ce monde. Ien ay moy plus que le roy. Et si tu vouloys te rallier avecques moy, nous serions diables. Non non (dis ie) par sainct Adauras : car tu seras une foys pendu. Et toy (dist il) tu seras une foys enterré, lequel est plus honorable ou l’air ou la terre ? He grosse pecore, Iesuchrist ne fut il pas pendu en l’air. Mais à propos ce pendant que ces paiges bancquettent ie garde leurs mulles, et tousiours ie couppe à quelqu’une l’estriviere du cousté du montouer qu’elle ne tient que à ung fillet. Et quand le gros enflé de Conseillier ou aultre a prins son bransle pour monter sus, ilz tombent tous platz comme porcs devant tout le monde : et aprestent à rire pour plus de cent frans. Mais ie me rys encores davantaige, c’est que eulx arrivez au logis ilz font foueter monsieur du page comme seigle vert, par ainsi ie ne plains point ce que m’avoit cousté à les bancqueter. Fin de compte il avoit (comme ay dit dessus) soixante et troys manieres de recouvrer argent : mais il en avoit deux cens quatorze de le despendre, hors mis la reparation de dessoubz le nez.





Comment ung grand clerc de Angleterre vouloit arguer contre Pantagruel, et fut vaincu par Panurge.




EN ces mesmes iours ung grandissime clerc nommé Thaumaste ouyant le bruyt et renommée du sçavoir incomparable de Pantagruel vint du pays de Angleterre en ceste seule intention de veoir icelluy Pantagruel et le congnoistre, et esprouver si tel estoit son sçavoir comme en estoit la renommée. Et de faict arrivé à Paris se transporta vers l’hostel dudict Pantagruel qui estoit logé à l’hostel sainct Denys, et pour lors se pourmenoit par le iardin avecques Panurge, philosophant à la mode des Peripateticques. Et de premiere entrée le voyant tressaillit tout de peur, le voyant si grand et si gros : puis le salua, comme est la façon, courtoysement luy disant. Bien vray est il ce que dit Platon le prince des philosophes, que si l’ymage de science et sapience estoit corporelle et spectable es yeulx des humains, elle exciteroit tout le monde en admiration de foy. Car seulement le bruyt d’icelle espandu par s’il est receu es oreilles des studieux et amateurs d’icelle, qu’on nomme Philosophes, ne les laisse dormir ny reposer à leur ayse, tant les stimule et embrase de acourir au lieu, et veoir la personne, en qui est dicte science avoir estably son temple, et depromer les oracles. Comme il nous feut manifestement demonstré en la Reyne de Saba, qui vint des limites d’Orient et mer Persicque pour veoir l’ordre de la maison du saige Salomon et ouyr sa sapience. En Anatharsis qui de Scythie alla iusques en Athenes pour veoir Solon. En Pythagoras, qui visita les Vaticinateurs Memphiticques. En Platon qui visita les Mages de Égypte et Architas de Tarente, et en Apollonius Tyraneus qui alla iusques au mont Caucasus, passa les Scythes, les Massagetes, les Indiens, transfeta le vaste fleuve de Physon, iusques es Brachmanes, pour veoir Hiarchas. Et en Babyloine, Chaldée, Mede, Assyrie, Parthie, Syrie, Phoenice, Arabie, Palestine, Alexandrie, iusques en Ethipie, pour veoir les Gymnosophistes. Pareil exemple avons nous de Tite Live, pour lequel veoir et ouyr plusieurs gens studieux vindrent en Rome, des fins limitrophes de France et Hespaigne. Ie ne me ose pas recenser au nombre et ordre de ces gens tant parfaictz : mais bien ie veulx estre dit studieux, et amateur, non seulement des letres, mais aussi des gens letrez. Et de faict ouyant le bruyt de ton sçavoir tant inestimable, ay delaissé pays, parens, maison, et me suis icy transporté, riens ne estimant la longueur du chemin, l’attediation de la mer, la nouveaulté des contrées, pour seullement te veoir, et conferer avecques toy d’aulcuns passaiges de Philosophie, de Magie, de Alkymie, et de Caballe, desquelz ie doubte, et ne m’en puis contenter mon esprit, lesquelz si tu me peulx souldre, ie me rens des à present ton esclave moy et toute ma posterité : car aultre don ne ay ie que assez ie estimasse pour la recompense. Ie les redigeray par escript et demain le feray assavoir à tous les gens sçavans de la ville, affin que devant eulx publicquement nous en disputons. Mais voicy la maniere comment ientens que nous disputerons. Ie ne veulx point disputer, pro et contra, comme font ces folz sophistes de ceste ville et d’ailleurs. Semblablement ie ne veulx point discuter en la maniere des Academicques par declamations, ny aussi par nombres, comme faisoit Pythagoras, et comme voulut faire Picus Mirandula à Rome. Mais ie veulx disputer par signes seulement, sans parler : car les matieres sont tant ardues que les parolles humaines ne seroient suffisantes à les explicquer à mon plaisir, par ce il plaira à ta magnificence de soy y trouver, ce sera en la grande salle de Navarre à sept heures de matin. Ces parolles achevées, Pantagruel luy dist honnorablement. Seigneur, des graces que Dieu m’a donné, Ie ne vouldroys denier à nully en departir à mon povoir : car tout bien vient de luy de lassus, et son plaisir est que soit multiplié quand on se trouve entre gens dignes ydoines de recepvoir ceste celeste manne de honneste sçavoir. Au nombre desquelz par ce que en ce temps, comme ià bien apperçoy, tu tiens le premier ranc. Ie te notifie que à toutes heures tu me trouveras prest à obtemperer à une chascune de tes requestes, selon mon petit povoir. Combien que plus de toy ie deusse apprendre que toy de moy, mais comme as protesté nous confererons de tes doubtes ensemble, et en chercherons la resolution, dont il la fault trouver toy à moy. Et loue grandement la maniere d’arguer que as proposée, c’est assavoir par signes sans parler : car ce faisant toy et moy, nous nous entendrons, et serons hors de ces frappemens de mains, que font ces sophistes quand on argue : alors qu’on est au bon de l’argument. Or demain ie ne fauldray à me trouver au lieu et heure que me as assigné : mais ie te pry que entre nous n’y ait point de tumulte, et que ne cherchons point l’honneur ny applausement des hommes, mais la serenité seule. A quoy respondit Thaumaste, Seigneur : dieu te maintienne en sa grace te remerciant de ce que ta haulte magnificence tant se veult condescendre à ma petite vilité. Or a dieu iusques à demain. A dieu dist Pantagruel. Messieurs vous aultres qui lisez ce present escript, ne pensez pas que iamais il y eut de gens plus elevez et transportez en pensée, que furent tout celle nuyct, tant Thaumaste que Pantagruel. Car ledict Thaumaste dist au concierge de l’hostel de Cluny, auquel il estoit logé, que de sa vie ne s’estoit trouvé tant alteré comme il estoit celle nuyct. Il m’est (disoit il) advis que Pantagruel me tient à la gorge : donnez ordre que beuvons ie vous prie. De l’aultre cousté Pantagruel entra en la haulte game et de toute la nuyct ne faisoit que ravasser apres le livre de Beda de numeris et signis, et le livre de Plotin de inenarrabilibus, et le livre de Proclus de magia, et les livres de Artemidoras peri oniro criticon, de Anaxagoras peri semion, Dynarius peri aphaton, et les livres de Philistion, et Hipponax peri anecphoneton, ung tas d’aultres, tant que Panurge luy dist, Seigneur laissez toutes ces pensées et vous allez coucher : car ie vous sens tant esmeu en voz espritz, que bien tost tomberiez en quelque fiebvre ephemere par c’est exces de pensement : mais premier beuvant vingt et cinq ou trente bonnes foys retirez vous et dormez à votre aise, car de matin ie respondray et argueray contre monsieur l’Angloys, et au cas que ie ne le mette ad meta non loui, dictes mal de moy, dont dist Pantagruel. Voire mais mon amy Panurge, il est merveilleusement sçavant, comment luy pourras tu satisfaire ? Tresbien, respondit Panurge, Ie vous pry n’en parlez plus, et m’en laissez faire, y a il homme tant sçavant que sont les diables ? Non vrayement dist Pantagruel, sans grace divine speciale. Et toutesfoys, dist Panurge, iay argué maintesfoys contre eulx, et les ay faictz quinaulx et mys de cul. Par ce soyez asseuré de cet Angloys, que ie vous le feray demain chier vinaigre devant tout le monde. Ainsi passa la nuyct Panurge à chopiner avecques les paiges et iouer toutes les aiguillettes de ses chausses à primus et secundus, ou à la vergette. Et quand ce vint à l’heure assignée il conduysit son maistre Pantagruel au lieu constitué. Et hardiment qu’il n’y eut petit ny grand dedans Paris qu’il ne se trouvast au lieu : pensant, ce diable de Pantagruel, qui a convaincu tous les Sorbonicoles, à cest heure aura son vin, car cest Angloys est ung aultre diable de Vauvert, nous verrons qui en gaignera. Ainsi tout le monde assemblé, Thaumaste les attendoit. Et lors que Pantagruel et Panurge arriverent à la salle, tous ces grymaulx, artiens, et intrans commencerent à frapper des mains, comme est leur badaude coustume, mais Pantagruel s’escrya à haulte voix, comme si ce eust esté le son d’ung double canon, disant. Paix de par le diable paix, par dieu coquins si vous me tabustez icy, ie vous coupperay la teste à trestous. À laquelle parolle ilz demourent tous estonnez comme cannes, et ne osoient seulement tousser, voire eussent ilz mangé quinze livres de plume. Et feurent tant alterez de ceste seule voix qu’ilz tiroient la langue demy pied hors de la gueule : comme si Pantagruel leur eust gorge sallé. Lors commença Panurge à parler disant à l’Angloys. Seigneur tu es icy venu pour disputer contentieusement de ces propositions que tu as mis, ou bien pour apprendre et en sçavoir la verité ? À quoy respondit Thaumaste. Seigneur, aultre chose ne me ameine sinon bon desir de apprendre et sçavoir ce, dont iay doubté toute ma vie, et n’ay trouvé ny livre ny homme qui me ayt contenté en la resolution des doubtes que iay proposez. Et au regard de disputer par contention, ie ne le veulx faire, aussi est ce chose trop vile, et la laisse à ces maraulx de Sophistes. Doncques dist Panurge, si moy qui suis petit disciple de mon maistre monsieur Pantagruel, te contente et te satisfoys en tout et par tout, ce seroit chose indigne d’en empescher mondict maistre, par ce mieulx vauldra qu’il soit cathedrant, iugeant de noz propos, et te contentent au parsus, s’il te semble que ie ne aye satisfaict à ton studieux desir. Vrayement, dist Thaumaste, c’est tresbien dit. Commence doncques. Or notez, que Panurge avoit mis au bout de sa longue braguette ung beau floc de soye rouge, blanche, verte, et bleue, et dedans avoit mis une belle pomme d’orange. Adoncques tout le monde assistant et speculant en bonne silence, Panurge sans mot dire, leva les mains, et en feit ung tel signe : car de la main gauche il ioignit l’ongle du doigt indice à l’ongle du pouce, feisant au meillieu de la distance comme une boucle, et de la main dextre ferroit tous les doigts au poing, excepté le doigt indice, lequel il mettoit et tiroit souvent par entre les deux aultres susdictz de la main gauche, puis de la dextre estendoit le doigt indice et le meillieu, les esloignant le mieulx qu’il povoit, et les tirant vers Thaumaste : et puis mettoit le poulce de la main gauche sur l’anglet de l’œil gauche estendant toute la main comme une aesle d’oyseau, ou une pinne de poisson, et la meuvanrt bien mignonnement deça et delà, et autant en faisoit de la dextre sur l’anglet de l’œil dextre : et ce dura bien par l’espace d’ung bon quart d’heure. Dont Thaumaste commença à paslir et trembler, et luy fit tel signe, que de la main dextre, il frappa du doigt meillieu contre le muscle de la vole, qui est au dessoubz le pouce, et puis mis le doigt indice de la dextre en pareille boucle de la fenestre : mais il le mist par dessoubz, non par dessus, comme faisoit Panurge. Adoncques Panurge frappe la main l’une contre l’aultre, et souffle en paulme, et ce faict met encores le doigt indice de la dextre en la boucle de la gauche le tirant et mettant souvent : et puis esten, dit le menton regardant intensement Thaumaste, dont le monde qui n’entendoit riens à ces signes, entendit bien qu’en ce il demandoit, sans dire mot, à Thaumaste que voulez vous dire là ? Et de faict Thaumaste commença à suer grosses gouttes, et sembloit bien un homme qui estoit ravy en haulte contemplation. Puis se advisa, et mist tous les ongles de la gauche contre ceulx de la dextre, ouvrant les doigts, comme si ce eussent esté demys cercles, et elevoit tant qu’il povoit les mains en ce signe. À quoy Panurge soubdain mist le poulce de la main dextre soubz les mandibules, et le doigt auriculaire d’icelle en la boucle de la main gauche, et en ce point faisoit sonner les dentz bien melodieusement les basses contre les haultes. Dont Thaumaste de grand ahan se leva, mais en se levant il fist ung gros pet de boulangier : car le bran vint apres, et puoit comme tous les diables, et les assistans commencerent à se estouper les nez : car il se conchioit de angustie, puis leva la main dextre la clouant en telle façon, qu’il assembloit les boutz de tous les doigts ensemble, et la main gauche assist toute plaine sur la poictrine. À quoy Panurge tira la longue braguette avecques son floc, qu’il estendit d’une couldé et demie, et la tenoit en l’air de la main gauche, et de la dextre print la pomme d’orange, et la gettant en l’air par sept foys, la huytieme la cacha au poing de la main dextre, la tenant en hault tout coy, et puis commença à secouer sa belle braguette, en la monstrant à Thaumaste. Apres cella Thaumaste commença à enfler les deux ioues comme ung cornemuseur et souffler, comme s’il enfloit une vessie de porc. À quoy Panurge mist ung doigt de la gauche au trou du cul, et de la bouche tiroit l’air comme quand on mangeve des huytres en escalle, ou quand l’on hume sa souppe, et ce faict ouvre quelque peu la bouche, et avecques le plat de la main dextre en frappoit dessus, faisant en ce ung gran son et parfond, comme s’il tenoit de la superficie du diaphragme par la trachée artere : et le feit par seize foys. Mais Thaumaste, souffloit tousiours comme une oye. Adoncques Panurge mist le doigt indice de la dextre dedans la bouche, le ferrant bien fort avecques les muscles de la bouche, et puis le tiroit et le tirant faisoit ung grand son, comme quand les petits garsons tirent d’ung canon de seux avecques belles rabbes, et le fist par neuf foys. À quoy Thaumaste s’escrya. Ha messieurs, le grand secret, et puis tira ung poignard qu’il avoit, le tenant par la poincte contre bas. À quoy Panurge print sa longue braguette, et la secouoit tant qu’il povoit contre ses cuisses, et puis mist ses deux mains lyéez en forme de peigne, sur la teste, tirant la langue tant qu’il povoit, et tournant les yeulx en la teste, comme une chievre qui se meurt. Ha ientends, dist Thaumaste, mais quoy ? faisant tel signe, qu’il mettoit le manche de son poignard contre la poictrine, et sur la pointe mettoit le plat de la main en retournant quelque peu le bout des doigts. À quoy Panurge baissa la teste du cousté gauche et mist le doigt meillieu en l’oreille dextre, elevant le poulce contre mont. Et puis croisa les deux bras sur la poictrine, toussant par cinq foys, et à la cinquiesme frappant du pied droit contre terre, et puis leva le bras gauche, et ferrant tous les doigtz au poin, tenoit le poulce contre le front, frappant de la main dextre par six fois contre la poictrine. Adoncques se leva Thaumaste et ostant son bonnet de la teste, remercia ledict Panurge doulcement : puis dict à haulte voix à toute l’assistence. Seigneurs à ceste heure puis ie bien dire le mot evangelicque, Et ecce plusquam Solomon hic. Vous avez icy ung tresor incomparable en vostre presence, c’est monsieur Pantagruel, duquel la renommée me avoit icy attiré du fin fonds de Angleterre, pour conferer avecques luy des doubtes inexpugnables tant de Magie, de Caballe, de Geomantie, de Astrologie, que de Philosophie, lesquelz ie avoys en mon esprit. Mais de present ie me courrouce contre la renommée, laquelle me semble estre envieuse contre luy : car elle n’en raconte point la milliesme partie, de ce que en est par efficace. Vous avez veu, comment son seul disciple me a contenté et m’en a plus dit que ie ne demandoys, et d’abundant m’a ouvert et ensemble soulu d’aultres doubtes inestimables. En quoy ie vous puys asseurer qu’il m’a ouvert le vray puys et abysme de Encyclopedie, voire en une sorte que ie ne pensoys pas trouver homme qui en sceut les premiers elemens seulement, est quand nous avons disputé par signes sans dire mot ny demy. Mais à tant ie redigeray par escript ce que avons dit et resolu, affin que l’on ne pense point que ce ayent esté mocqueries et le feray imprimer à ce que chascun y apreigne comme ie ay faict. Dont povez iuger, ce qu’eust peu dire le maistre, veu que le disciple a faict telle prouesse : car Non est discipulus supra magistrum. en tout cas dieu soit loué, et bien humblement vous remercie de l’honneur que nous avez faict à cest acte, dieu vous le retribue eternellement. Semblables actions de graces rendit Pantagruel à toute l’assistence, et de là partant mena disner Thaumaste avecques luy et croyez qu’ilz beurent comme toutes bonnes ames le iour des mortz, le ventre contre terre, iusques à dire, dont venez vous ? Saincte dame comment ilz tiroient au chevrotin, il n’y eut par sans faulte celluy qui n’en beust xxv. ou xxx muys. Et sçavez vous comment : sicut terra sine aqua : car il faisoit chault, et davantaige se estoient alterez. Et au regard de l’exposition des propositions mises par Thaumaste, et des significations des signes desquelz ils userent en disputant ie vous les exoseroys selon la relation de entre eulx mesmes : mais l’on m’a dit que Thaumaste en feist ung grand livre imprimé à Londre, auquel il declaire tout sans riens laisser : par ce ie m’en deporte pour le present.





Comment Panurge fut amoureux d’une haulte dame de Paris, et du tour qu’il luy fist. 




PANURGE commença à estre en reputation en la ville de Paris par ceste disputation qu’il obtint contre l’Angloys, et faisoit des lors bien valoir sa braguette, et la feist au dessus esmoucheter de broderie à la Tudesque. Et le monde le louoit publicquement, et en fut faict une chanson, dont les petitz enfans alloient à la moustarde : et estoit bien venu en toutes compaignies de dames et damoyselles, en sorte qu’il devint glorieux, si bien qu’il entreprint de venir au dessus d’une des grandes dames de la ville. De faict laissant ung tas de longs prologues et protestations que font ordinairement ces dolens contemplatifz amoureux de quaresme, luy dit ung iour. Ma dame, ce seroit ung bien fort utile à toute la republicque, delectable à vous, honneste à vostre lignée, et à moy necessaire, que feussiez couverte de ma race, et le croyez, car l’experience vous le demonstrera. La dame à ceste parolle le reculla plus de cent lieues, disant. Meschant fou vous appertient il de me tenir telz propos ? Et à qui pensez vous parler ? allez, ne vous trouvez iamais devant moy car si n’estoit pour ung petit, ie vous feroys coupper bras et iambes ? Or (dist il) ce me seroit tout ung d’avoir bras et iambes couppez, en condition que nous fissions vous et moy ung transon de chere lie iouant des manequins à basses marches : car (monstrant sa longue braguette) voicy maistre Iehan ieudy, qui vous sonneroit une antiquaille, dont vous vous sentiriez iusques à la mouelle des os : car il esrt galland, et vous sçait bien trouver les alibitz forains et petitz poullains grenez en la ratouere, que apres luy il n’y a qu’espousseter. A quoy respondit la dame. Allez meschant allez, si vous m’en dictes encores ung mot, ie appelleray le monde, et vous feray icy assommer de coups. Ho (dist il) vous n’estes pas si male que vous dictes, non : ou ie suis bien trompé à vostre physionomie : car plus tost la terre monteroit es cieulx et les haulx cieulx descendroient en l’abysme et tout ordre de nature seroit perverty, qu’en si grande beaulté et elegance comme la vostre, y eust une goutte de fiel, ny de malice. L’on dit bien que à grand peine veit on iamais femme belle, qui aussi ne feust rebelle : mais cella est dit de ces beautez vulgaires. Toutesfois la vostre est tant excellente tant singuliere, tant celeste, que ie croy que nature l’a mise en vous comme en parangon pour nous donner à entendre combien elle peult faire, quand elle veult employer toute sa puissance et tout son sçavoir. Ce n’est que miel, ce n’est que sucre, ce n’est que manne celeste, de tout ce qu’est en vous. C’estoit à vous à qui Paris debvoit adiuger la pomme d’Or, non à Venus non, ny à Iuno, ny à Minerve : car oncques n’y eut tant de magnificence en Iuno, tant de prudence en Minerve, tant de elegance en Venus, comme il y a en vous. O dieux desses celestes, que heureux sera celluy à qui ferez ceste grace de vous accoller, de vous bayser, et de frotter son lart avecques vous. Par deiu ce sera moy, ie le voy bien : car desià vous me aimez tout plain ie le congnoys. Doncques pour gaigner temps, faisons : et la vouloit embrasser, mais elle fist semblant de se mettre à la fenestre pour appeller les voisins à la force. Adoncques s’en sortit Panurge bien tost et luy dit en fuyant. Ma dame attendez moy icy, ie les voye querir moy mesme, n’en prenez pas la peine. Ainsi s’en alla, sans grandement se soucier du refus qu’il avoit eu, et n’en fist oncques pire chere. Le lendemain il se trouva à l’esglise à l’heure qu’elle alloit à la messe, et à l’entrée luy bailla de l’eaue beniste se enclinant parfondement devant elle, et apres se alla agenouiller aupres d’elle familierement, et luy dist. Madame saichez que ie suis tant amoureux de vous, que ie n’en peuz ny pisser ny fianter, ie ne sçay comment l’entendez. Si m’en advenoit quelque mal, qu’en seroit il ? Allez allez, dist elle, ie ne m’en soucie pas : laissez moy icy prier dieu. Mais (dist il) equivoquez sur A beau mont le vicomte. Ie ne sçauroys, dist elle. C’est (dist il) à beau con le vit monte. Et sur cella priez dieu qu’il me doint ce que vostre noble cueur desyre, et me donnez ces patenostres par grace ? Tenez, dit elle, et ne me tabustez plus. Et ce dit luy vouloit tirer ses patenostres qui estoient de cestrin avecques grosses manches d’or. Mais Panurge promptement tira ung de ses cousteaulx, et les couppa tresbien et les emporta à la fryperie luy disant, voulez vous mon cousteau ? Non non, dist elle. Mais (dist il) à propos, il est bien à vostre commandement corps et biens, tripez et boyaulx. Ce pendant la dame n’estoit pas fort contente de ses patenostres : car c’estoit une de ses contenances à l’esglise. Et pensoit, ce bavart icy est quelque esventé, homme d’estrange pays, ie ne recouvreray iamais mes patenostres, que m’en dira mon mary ? Il s’en courroucera à moy : mais ie luy diray qu’ung larron me les a couppées dedans l’esglise, ce qu’il croira facillement, voyant encores le bout du ruban à ma ceinture. Apres disner Panurge l’alla veoir portant en sa manche une grande bourse pleine de gettons, et luy commença à dire. Lequel des deux ayme plus l’aultre ou vous moy, ou moy vous ? A quoy elle respondit. Quant est de moy ie ne vous hays point : car comme dieu le commande, ie ayme tout le monde. Mais à propos (dist il) n’estes vous pas amoureuse de moy ? Ie vous ay (dist elle) ià dit tant de foys que vous ne me tenissiez plus telles parolles, si vous m’en parlez encores ie vous monstreray que ce n’est pas à moy à qui vous debvez ainsi parler de deshonneur allez vous en, et me rendez mes patenostres, que mon mary ne me les demande. Comment (dist il) ma dame voz patenostres ? non feray par mon segreant, mais ie vous en veulx bien donner d’aultres, en aymerez vous mieulx d’or bien esmaillé en forme de grosses spheres, ou de beaux laz d’amours, ou bien toutes massifves comme gros lingotz d’or ? ou si en voulez de Ebene, ou de gros Iyacinthes taillez, avecques les marches de fines Turquoyses, ou de beaulx Topazes marchez de dyamans à vingtehuyt quarres. Non non, c’est trop peu. Ien sçay ung beau chappelet de fines Esmerauldes marchées de Ambre gris, et à la boucle ung Union Persicque gros comme une pomme d’orange : elles ne coustent que vingt et cinq mille ducatz, ie vous en veulx faire ung present, car ien ay du content. Et ce disoit faisant sonner ses gettons comme si ce feussent escuz au soleil. Voulez vous une piece de veloux violet cramoysi tainct en grene, une piece de satin broché ou bien cramoysi. Voulez vous chainez, doreures, templettes, bagues, il ne fault que dire ouy. Iusques à cinquante mille ducatz, ce ne m’est riens cela. Par la vertuz desquelles parolles il luy faisoit venir l’eau à la bouche. Mais elle luy dist. Non, ie vous remercie ie ne veulx riens de vous. Par dieu (dist il) si veulx bien moy de vous : mais c’est chose qui ne vous coustera riens, et n’en aurez de riens moins, tenez : monstrant sa longue braguette, voicy qui demande logis : et apres la vouloit accoller. Mais elle commença à s’escryer, toutesfoys non pas trop hault. Et adoncques Panurge tourna son faulx visaige, et luy dict. Vous ne voulez doncques aultrement me laisser ung peu faire ? Bren pour vous. Il ne vous appartient pas tant de bien ny de honneur, mais par Dieu ie vous feray chevaucher aux chiens, et ce dict, s’en fouyt le grand pas de peur des coups. Or notez que le lendemain estoit la grand feste du corps dieu, à laquelle toutes les femmes se mettent en leur triumphe de habillemens, et pour ce iour ladicte dame s’estoit vestue d’une tresbelle robbe de satin cramoysi, et d’une cotte de veloux blanc bien precieux. Ce iour de la vigile Panurge chercha tant d’ung cousté et d’aultre, qu’il trouva une chienne qui estoit en chaleur, laquelle il lya avecques sa ceincture et la mena en sa chambre, et la nourrit tresbien cedit iour et toute la nuyct, et au matin la tua, et en prit ce que sçavent les Geomantiens Gregeoys, et le mist en pieces le plus menu qu’il peut, et les emporta bien cachées, et s’en alla à l’esglise ou la dame debvoit aller pour suyvre la procession, comme c’est de coustume à ladicte feste. Et alors qu’elle entra Panurge luy donna de l’eau beniste bien courtoisement la saluant, et quelque peu de temps apres qu’elle dit ses menuz suffrages il s’en va ioingdre à elle en son banc, et luy bailla ung Rondeau par escript en la forme que s’ensuyt.





Rondeau.


Pour ceste foys, que à vous dame tresbelle

Mon cas disoit, par trop feutes rebelle

De me chasser, sans espoir de retour :

Veu que à vous oncq ne feis austere tour

En dict ny faict, en soubson ny libelle.



Si tant à vous desplaisait ma querelle,

Vous povyez par vous sans maquerelle

Me dire, amy partez d’icy entour

Pour ceste foys.



Tort ne vous foys, si mon cueur vous decelle

En remonstrant, comme le ard l’etincelle

De la beaulté que vouvre vostre atour :

Car riens ny quiers, sinon qu’en vostre tour

Me faciez dehait la combrecelle

Pour ceste foys.



Et ainsi qu’elle ouvroit le papier pour veoir que c’estoit, Panurge promptement sema la drogue qu’il avoit sur elle en divers lieux et mesmement au repliz de ses manches et de la robbe, et puis luy dist. Ma dame, les pouvres amans ne sont pas tousiours à leur ayse. Quant est de moy iespere que les malles nuycts, les travaulx et ennuytz, auxquelz me tient l’amour de vous, me seront en deduction d’autant des peines de purgatoire. À tout le moins priez dieu qu’il me doint mon mal en patience. Panurge n’eut pas achevé ce mot, que tous les chiens qui estoient en l’esglise ne s’en vinssent à ceste dame pour l’odeur des drogues qu’il avoit espandues sur elle, petitz et grans, gros et menuz tous y venoient tirant le membre et la sentant et pissant partout sur elle. Et Panurge les chassa quelque peu et print congié d’elle, et s’en alla en quelque chapelle pour veoir le deduyt : car ces villains chiens la conchioent toute et compissoient tout ses habillemens, tantq u’il y eut ung grand levrier qui luy pissa sur la teste et luy culletoit son collet par derriere, les aultres aux manches, les aultres à la crope : et les petitz culletoient ses patins. En sorte que toutes les femmes de là autour avoient beaucoup affaire à la saulver. Et Panurge de rire, dist à quelqu’ung des seigneurs de la ville. Ie croy que ceste dame là est en chaleur, ou bien que quelque levrier l’a couverte fraischement. Et quand il veit que tous les chiens grondoient bien à l’entour d’elle comme ilz font autour d’une chienne chaulde, il s’en partit, et alla querir Pantagruel, et par toutes les rues où il trouvoit des chiens, il leur bailloit ung coup de pied, disant. Et ne yrez vous point à voz compaignons aux nopces, devant devant. Et arrivé au logis dist à Pantagruel, maistre ie vous pry venez veoir tous les chiens de ceste ville qui sont assemblez à l’entour d’une dame la plus belle de ceste ville et la veullent iocqueter. À quoy voulentiers consentit Pantagruel, et veit le mystere qu’il trouva fort beau et nouveau. Mais le bon fut à la procession : car il se trouva plus de six cens chiens à l’entour d’elle, qui lui faisoient muille hayres : et partout où elle passoit les chiens frays venuz la suyvoient à la trace, pissans par le chemin ou ses robbes avoient touché. Et tout le monde se arrestoit à ce spectacle consyderant les contenances de ces chiens qui luy montoient iusques au col, et luy gasterent tout ses beaulx acoustremens, qu’elle ne sceut y trouver remede, sinon s’en aller à son hostel. Et chiens d’aller apres, et quand elle fut entrée en sa maison et fermé la porte apres elle, tous les chiens y accouroient de demy lieue, et compisserent si bien la porte de sa maison, qu’ilz y feirent ung ruysseau de leurs urines, ou les cannes eussent bien noué.





Comment Pantagruel partit de Paris ouyant nouvelles que les Dipsodes envahissoient le pays des Amaurotes. Et la cause pourquoy les lieues sont tant petites en France. Et l’exposition d’ung mot escript en ung anneau.




PEU de temps apres Pantagruel ouyt nouvelles que son pere Gargantua avoit esté translaté au pays des phées par Morgue, comme fut iadis Enoch et Helye, ensemble que le bruyt de sa translation entendu, les Dipsodes estoient issuz de leurs limites, avoient gasté ung grand pays de Utopie, et tenoient de present la grande ville des Amaurotes assiegée, dont partit de Paris sans dire adieu à nully : car l’affaire requeroit diligence, et s’en vint à Rouen. Or en cheminant voyant Pantagruel que les lieues de France estoient petites par trop au regard des aultres pays, en demanda la cause et raison à Panurge, lequel luy dit une histoires que met Marotus du Lac monachus es gestes des roys de Canarre. Disant que d’ancienneté les pays n’estoient poinct distinctz par lieues miliaires, ny parasanges, iusques à ce que le roy Pharamond les distingue, ce que fut faict en la maniere que s’ensuyt. Car il print dedans Paris cent beaux ieunes et gallans compaignons bien deliberez, et cent belles garses picardes : et les feit bien traicter et bien penser par huict iours puis les appella et à ung chascun sa garse avecques force argent pour les despens, leur faisant commandement qu’ilz s’en allassent en divers lieux par cy et par là. Et à tous les passaiges qu’ilz chevaucheroient leurs garses qu’ilz missent une pierre, et ce feroit une lieue. Par ainsi les compaignons ioyeusement partirent, et pour ce qu’ilz estoient frays et de seiour ilz chevauchoient à chasque bout de champ et voylà pourquoi les lieues de France sont tant petites. Mais quand ilz eurent long chemin parfaict et estoient ilz las comme pouvres diables et qu’il n’y avoit plus d’olif en ly caleil, ilz ne chevauchoient pas si souvent et se contentoient bien (ientends quant aux hommes) de quelque meschante paillarde foys le iour. Et voylà qui faict les lieues de Bretaigne, d’Elanes, d’Allemaignes, et aultres pays plus esloignez, si grandes. Les aultres mettent d’aultres raisons mais celle là me semble la meilleure. A quoy consentit voulentiers Pantagruel. Partans de Rouen arriverent à Hommefleur où se mirent sur mer Pantagruel, Panurge, Epistemon, Eusthenes, et Carpalim. Auquel lieu attendant le vent propice et calfretant leur nef receut d’une dame de Paris (laquelle il avoit entretenu bonne espace de temps) unes lettres inscrites au dessus. Au plus aymé des belles, et moins loyal des preux, P N T G R L. Laquelle inscription leue il fut bien esbahy, et demandant au messagier le nom de celle qui l’avoit envoyé, ouvrit les lettres et riens ne trouva dedans escript, mais seulement ung aneau d’or avecques ung Dyament en table. Et lors appella Panurge et luy monstra le cas. À quoy Panurge luy dist, que la feuille de papier estoit escripte, mais c’estoit par telle subtilité que l’on n’y veoit point d’escripture. Et pour le sçavoir, la mist aupres du feu pour veoir si l’escripture estoit faicte avecques du sel Ammoniac destrempé en eau. Puis la mist dedans de l’eau pour sçavoir si la letre estoit escripte du suc de Tithymalle. Puis la monstra à la chandelle, si elle estoit point escripte du ius d’oingnons blans. Puis en frotta une partie de huyle de noix, pour veoir si elle estoit point escripte de lexif de figuyer. Puis en frotta ung coing de cendres d’ung nic de Arondelles, pour veoir si elle estoit escripte de la rousée qu’on trouve dedans les pommes de Alicacabut. Puis en frotta ung aultre bout de la sanie des oreilles, pour veoir si elles estoit escripte de fiel de corbeau. Puis les trempa en vinaigre pour veoir si elle estoit escripte de laict d’espurge. Puis les greffa d’ayunge de souriz chauves, pour veoir si elle estoit escripte avecques sperme de baleine qu’on appelle ambre grys. Puis la mist tout doulcement dedans ung bassin d’eau fraische, et soubdain la tira pour veoir si elle estoit escripte avecques alum de plume. Et voyant qu’il n’y congnoissoit riens, appella le messagier et luy demanda. Compaing la dame qui t’a icy envoyé, t’a elle point baillé de baston pour apporter ? pensant que ce feut la finesse que met Aulle Gelle, et le messagier luy respondit. Non monsieur. Adoncques Panurge luy voulut faire raire les cheveulx pour sçavoir si la dame avoit point faict escrire avecques fort moret sur sa teste raise, ce qu’elle vouloit mander : mais voyant que ses cheveulx estoient fort grans, il s’en desista, considerant qu’en si peu de temps ses cheveulx n’eussent pas creuz si longs. Alors dit à Pantagruel. Maistre par les vertuz dieu ie n’y sçauroys que faire ny dire. Ie ay employé pour congnoistre si rien y a icy esté escript, une partie de ce qu’en met Messere Francesco di Nianto le Thuscan qui a escript la maniere de lire lettres non apparentes : et ce que escript Zoroaster peri grammaton acriton. Et Calphurnius bassus de literis illegibilibus, mais ie n’y voy riens, et croy qu’il n’y a aultre chose que l’aneau. Or le voyons. Lors en le regardant trouverent escript par le dedans en hebrieu Lamah hazabtani, dont appellerent Epistemon, luy demandant que c’estoit à dire ? A quoy respondit que c’estoit ung nom hebraicque signifiant, pourquoy me as tu laissé : dont soubdain replicque Panurge, Ientends le cas, voyez vous ce dyament, c’est ung dyament faulx. Telle est doncques l’exposition de ce que veult dire la dame. Dy amant faulx pourquoy m’as tu laissée ? Laquelle exposition entendit Pantagruel incontinent : et luy souvint comment à son departir il n’avoit point dit à dieu à la dame et s’en contristoit, et voulentiers feust retourné à Paris pour faire la paix avecques elle. Mais Epistemon luy reduyt à memoire le departement de Eneas d’avecques Dido, et le dict de Heraclides Tarentin, qu’à la navire restant à l’ancre, quand la necessité presse, il fault coupper la chorde plus tost que perdre temps à la delyer. Et qu’il debvoit laisser tous pensemens pour parvenir à la ville de sa nativité, qui estoit en dangier. De faict une heure apres se leva le vent nommé Nordnordwest auquel ilz donnerent pleines voilles et prindrent la haulte mer, et en briefz iours passans par Porto sancto, et par Medere, firent scalle es isles de Canarre. De là partant passerent par Cap blanco, par Senege, par Cap Virido, par Gambre, par Sagres, par Melli, par le Cap de bona sperantza, piedsmont scalle au royaulme de Melinde, de là partant firent voile au vent de la transmontane, et passant par Meden, par Uti, par Uden, par Gelasim, par les isles des phées, iouxte le royaulme de Achorie, distant de la ville des Amaurotes de troys lieues, et quelque peu davantaige. Et quand ilz furent en terre quelque peu refraischiz. Pantagruel dist. Enfans la ville n’est pas si loing d’icy, devant que marcher oultre il feroit bon de deliberer ce qu’est à faire, affin que ne semblons es Atheniens qui ne consultoient iamais sinon apres le cas. N’estes vous pas deliberez de vivre et mourir avecques moy ? Seigneur ouy, dirent ilz tous, et vous tenez asseuré de nous, comme de voz doigts propres. Or (dist il) il n’y a qu’ung poinct que me tiengne suspend et doubteux, c’est que ie ne sçay en quel ordre, ny en quel nombre sont les ennemys qui tinnent la ville assiegée : car quand ie le sçauroys, ie m’y en iroys en plus grande asseurance, par ce advisons ensemble du moyen comment nous le pourrons sçavoir. À quoy tous ensemble dirent, Laissez nous y aller veoir, et nous attendez icy : car pour tout le iourd’huy nous vous en apporterons nouvelles certaines. Moy, dist Panurge, Ientreprends d’entrer en leur camp par le meillieu des gardes et du guet, et bancqueter avecques eulx à leurs despens, sans estre congneu de nully, et de visiter l’artillerie, les tentes de tous les capitaines et me prelasser par les bandes sans iamais estre descouvert car le diable ne m’affineroit pas, car ie suis de la lignée de Zopyrus. Moy, dist Epistemon, ie sçay tous les stratagemates et prouesses des vaillans capitaines et champions du temps passé, et toutes les ruses et finesses de discipline militaire, ie iray, et encores que feusse descouvert et decelé, ieschapperay en leur faisant croire de vous tout ce que me plaira : car ie suis de la lignée de Sinon. Moy, dist Eusthenes, ie entreray par atravers leurs tranchées, maulgré le guet et tous les gardes : car ie leur passeroy sur le ventre et leur rompray bras et iambes, et feussent ilz aussi fors que le diable : car ie suis de la lignée de Hercules. Moy, dist Carpalim, ie y entreray si les oyseaulx y entrent : car iay le corps tant allaigre que ie auray saulté leurs tranchées et percé oultre tout leur camp, devant qu’ilz me ayent apperceu. Et ne crains ny traict, ny flesche, ny cheval tant fois legier et feusse Pegasus de Perseus, ou Pacollet, que devant eulx ie n’eschappe guaillart et sauf. Ientreprens de marcher sur les espiz de bled, sur l’herbe des prez, sans qu’elle flechisse dessoubz moy : car ie suis de la lignée de Camille Amazone.





Comment Panurge, Carpalim, Eusthenes, et Epistemon, compaignons de Pantagruel, desconfirent six cens soixante chevaliers bien subtilement.




Ainsi qu’il disoit cela ilz vont adviser six cens soixante chevaliers montez à l’advantaige sur chevaulx legiers, legiers, qui accouroient là veoir quelle navire c’estoit qui estoit de nouveau abordée au port, et couroient à bride avallée pour les prendre s’ilz eussent peu. Lors dist Pantagruel. Enfans retirez vous en la navire : car voicy de noz ennemys qui accourent, mais ie vous les tueray icy comme bestes et feussent ilz dix foys autant : ce pendant retirez vous, et en prenez vostre passe temps. Adonc respondit Panurge. Non seigneur, il n’est pas de raison que ainsi faciez : mais au contraire retirez vous en la navire et vous et les aultres. Car moy tout seul les desconfiray icy : mais y ne fault pas tarder, avancez vous. A quoy dirent les aultres, c’est bien dist. Seigneur retirez vous, et nous ayderons icy Panurge, et vous congnoistrez que nous sçavons faire. Adoncq Pantagruel dist. Or ie le veulx bien, mais au cas que feussiez les plus foybles, ie ne vous fauldray. Alors Panurge tira deux grandes chordes de la nef, et les atacha au tour qui estoit sur le tillac, et les mist en terre et en fist ung long circuyt, l’ung plus loin, l’aultre dedans cestuy là. Et dist à Epistemon, entre vous en dedans la navire, et quand ie vous sonneray tournez le tour diligentement en ramenant à vous ces deux chordes. Puis dist à Eusthenez et à Carpalim. Enfans attendez icy et vous offrez à ces ennemys franchement, et obtemperez à eulx et faictes semblant de vous rendre : mais advisez, que n’entrez point au cerne de ces chordes, retirez vous tousiours hors. Et incontinent entra dedans la navire, et print ung fes de paille et une botte de pouldre de canon et l’espandit par le cerne des chordes, et à tout une migraine de feu se tint aupres. Tout soubdain arriverent à grande force les chevaliers, et les premiers chocquerent iusques au pres de la navire, et par ce que le rivage glissoit, tumberent eulx et leurs chevaulx iusques au nombre de quarante et quatre. Quoy voyans les aultres approcherent pensans qu’on leur eust resisté à l’arrivée. Mais Panurge leur dist. Messieurs ie croy que vous soyez faict mal, pardonnez le nous : car ce n’est pas de nous, mais c’est de la lubricité de l’eau de mer, qui est tousiours unctueuse. Nous nous rendons à vostre bon plaisir : autant en dirent les deux compaignons et Epistemon qui estoit sur le tillac, et ce pendant Panurge s’esloignoit et veoit que tous estoient dedans le cerne des chordes, et que ses deux compaignons s’en estoient esloignez faisant place à tous ces chevalliers qui à foulle alloient pour veoir la nef et qui estoit dedans, dont tout soubdain crya à Epistemon, tire tire. A quoy Epistemon commença de tirer au tour, et les deux chordes se vont empestrer entre les chevaulx et les ruyoent par terre bien aysement avecques les chevaucheurs : mais eulx ce voyant tirerent à l’espée et les vouloient desfaire, dont Panurge met le feu en la trainée et les fist tous là brusler comme ames damnées, hommes et chevaulx nul n’en eschappa, exepté ung qui estoit monté sur un cheval turcq, qui gaingnoit à fuyr : mais quand Carpalim l’apperceut, il courut apres en telle hastiveté et allaigresse qu’il le attraipa en moins de cent pas, et saultant sur la croupe de son cheval l’embrassa par derriere et l’amena en la navire. Ceste desconfiture parachevée Pantagruel fut bien ioyeux, et loua merveilleusement l’industrie de ses compaignons, et les fit refraischir et bien repaistre sur le rivage ioyeusement et boire d’autant le ventre contre terre, et leur prisonnier avecques eulx familierement : sinon que le pouvre diable n’estoit point asseuré que Pantagruel ne le devorast tout entier, ce qu’il eust faict, tant il avoit la gorge large, aussi facilement que feriez ung grain de dragée, et ne luy eust monstré en sa bouche non plus qu’ung grain de mil en la gueulle d’ung asne. Ainsi qu’ilz bancquetoient Carpalim dist. Et ventre sainct Quenet ne mangerons nous iamais de venaison ? Ceste chair sallée me altere tout. Ie m’en voys vous apporter icy une cuysse de ces chevaulx que avons faict brusler, elle sera assez bien roustie. Tout ainsi qu’il se levoit pour ce faire apperceut à l’orée du boys ung beau grand gras chevreul, qui estoit yssu du fort voyant le feu de Panurge, à mon advis. Et incontinent se mist apres à courir de telle roiddeur, qu’il sembloit que feust ung carreau d’arbaleste, et l’atrapa en moins d’ung riens, et en courant tua des pieds dix ou douze que chevraulx que lapins qui ià estoient hors de page. Doncq il frappa le chevreul de son malcus à travers la teste et le tua, et en l’apportant recueillit ses levraulx. Et de tant loing que peust estre ouy, il s’escrya, disant. Panurge mon amy, vinaigre vinaigre. Dont pensoit le bon Pantagruel, que le cueur luy fit mal, et commanda qu’on luy apprestat du vinaigre : mais Panurge entendit bien, qu’il y avoit levrault au croc, et de faict le monstra au noble Pantagruel comment il portoit à son col ung beau chevreul et toute sa ceinture brodée de levraulx. Incontinent Epistemon fist deux belles broches de boys à l’anticque et Eusthenes aydoit à escorcher. Et Panurge mist deux belles selles d’armes des chevaliers en tel ordre qu’elles servirent de landiers, et firent leur roustisseur de leur prisonnier : et au feu où brusloient les chevaliers, firent roustir leur venaison. Et apres grand chere à force vinaigre, au diable l’ung qui se faignoit, c’estoit triumphe de les veoir bauffrer. Lors dist Pantagruel, pleut à dieu que chascun, de vous eussent deux paires de sonnettes de sacre au menton, et que ie eusse au mien les grosses horologes de Renes, de Poictiers, de Tours, et de Cambray, pour veoir l’aubade que nous donnerions au remuement de noz badigoinces. Mais, dist Panurge, il vault mieulx penser de nostre affaire ung peu, et par quel moyen nous pourrons venir au dessus de noz ennemys. C’est bien advisé, dist Pantagruel. Et pourtant demanda à leur prisonnier. Mon amy, dys nous icy la verité et ne nous mens en riens, si tu ne veulz estre escorché tout vif : car c’est moy qui mange les petitz enfans. Contes nous entierement l’ordre, le nombre, et la forteresse de l’armée. A quoy respondit le prisonnier. Seigneur sachez pour la verité qu’en l’armée y a troys cens geans tous armez de pierre de taille grans à merveilles, toutesfoys non tant du tout que vous, excepté ung qui est leur chef, et a nom Loupgarou, et est tout armé d’enclumes Cyclopicques. Il y a cent soixante et troys mille pietons tout armez de peaulx de lutins, gens fors et courageux : troys mille quatre cens homme d’armes, troys mille six cens doubles canons, et d’espingarderie sans nombre : quatre vingt quatorze mille pionniers : quatre cens cinquante mille putains belles comme deesses (voylà pour moy dist Panurge) dont les aulcunes sont Amazones, les autres Lyonneses, les aultres Parisiennes, Tourangelles, Angevines, Poictevines, Normandes, Allemandes, de tous pays et toutes langues y en a. Voire mais (dist Pantagruel) le roy y est il ? Ouy seigneur, dist le prisonnier, il y est en personne : et nous le nommons Anarche roy des Dipsodes, qui valent autant à dire comme gens alterez : car vous ne veistes oncques gens tant alterez, ny beuvans plus voulentiers. Et a sa tente en la garde des geans. C’est assez, dist Pantagruel. Sus enfans n’estes vous pas deliberez d’y venir avecques moy ? À quoy respondit Panurge. Dieu confonde qui vous laissera. Iay ià pensé comment ie vous les rendray tous mors comme porcs, qu’il n’en eschappera au diable le iarret. Mais ie me soucye quelque peu d’ung cas. Et qu’est ce ? dist Pantagruel. C’est, dist Panurge, comment ie pourray avanger à braquemarder toutes les putains qui y sont en ceste apres disnée, qu’il n’en eschappe pas une, que ie ne passaige en forme commune. Ha ha ha, dist Pantagruel. Et Carpalim dist. Au diable de biterne, par dieu ien embourreray quelqu’une. Et moy, dist Eusthenes, quoy ? qui ne dressay oncques puis que bougeasmes de Rouen, au moins que l’agueille montast sur les dix ou unze heures, voire encores que l’aye dur et fort comme cent diables. Vrayment, dist Pantagruel, tu en auras des plus grasses et des plus refaictes. Comment dist Epistemon, tout le monde chevauchera et ie meneray l’asne, le diable emport qui en fera riens. Nous ferons du droict de guerre, qui potest capere capiat. Et le bon Pantagruel ryoit à tout, puis leur dist. Vous comptez sans vostre hoste. Iay grand peur que devant qu’il soit nuict, ie ne vous voye en estat, que n’aurez pas grand envie d’arresser, et qu’on vous chevauchera à grand coup de picque et de lance. Non non, dist Epistemon. Ie vous les rends à roustir ou bouillir, à fricasser ou mettre en pasté. Ilz ne sont pas si grand nombre comme estoit Xerces : car il avoit trente cens mille combatans si croyez Herodote et Troge Pompone. Et toutesfois Themistocles à peu de gens les desconfit. Ne vous souciez pour dieu. Merde merde, dist Panurge. Ma seule braguette espoussetera tous les hommes, et sainct Balletrou qui dedans y repose, decrottera toutes les femmes. Sur doncques enfans, dist Pantagruel, commençons à marcher.





Comment Pantagruel erigea ung Trophée en memoire de leur prouesse, et Panurge ung aultre en memoire des levraulx. Et comment Pantagruel de ses petz engendroit les petiz hommes, et de ses vesnes les petites femmes. Et comment Panurge rompit ung gros baston sur deux verres. Chapitre.




DEVANT que partons d’icy, dist Pantagruel, en memoire de la prouesse que avez presentement faict ie veulx eriger en ce lieu ung beau Trophée. Adoncques ung chascun d’entre eulx en grand liesses et petites chansonnettes villaticques dresserent ung grand boys, auquel y pendirent une selle d’armes, ung chamfrain de cheval, des pompes, des estrivieres, des esperons, ung haubert, ung hault appareil asseré, une hasche, ung estoc d’armes, ung gantelet, une masse, des goussetz, des greues, ung gorgery, et aussi de tout appareil requis à ung Arc triumphal ou Trophée. Puis en memoire eternelle escrivit Pantagruel le dicton victorial, comme s’ensuyt.

Ce fut icy que apparut la vertuz

De quatre preux et vaillans champions,

Qui non d’harnoys, mais de bon sens vestuz

Comme Fabie, ou les deux Scipions,



Firent six cens soixante morpions

Puissans ribaulx, brusler comme une escorce :

Prenez y tous roys, ducz, rocz, et pions

Enseignement, que engin mieulx vault que force.

Car la victoire

Comme est notoire,

Ne gist qu’en heur.

Du consistoire,

Où regne en gloire

Le hault seigneur,

Vient, non au plus fort ou greigneur :

Mais à qui luy plaist, com fault croire :

Doncq a et chevance et honneur

Cil qui par foy en luy espoire.



En ce pendant que Pantagruel escrivoit les carmes susdictz Panurge emmancha en ung grand Pal les cornes du chevreul, et la peau, et le pied droict de devant d’iceluy. Puis les oreilles de troys levraulx, et le rable d’ung lapin, les manidbules d’ung lievre, une guedofle de vinaigre, une corne où ilz mettoient le sel, leur broche de boys, une lardouere, ung meschant chaudron tout pertuysé, une breusse où ilz saulsoient, une saliere de terre, et ung goubelet de Beauvoys. Et en imitation des vers et Trophée de Pantagruel escrivit ce que s’ensuyt.

Ce fut icy, que à l’honneur de Bacchus

Fut bancqueté par quatre bons pyons :

Qui gayement, tous mirent abaz culz

Soupples de rains comme beaux carpions :



Lors y perdit rables et cropions

Maistre levrault, quand chascun si efforce :

Sel et vinaigre, ainsi que Scorpions

Le poursuyvoient, dont en eurent l’escorce.

Car l’inventoire

D’ung defensoire

En la chaleur,

Ce n’est qu’à boire

Droit et net, boire

Et du meilleur :

Mais manger levrault, c’est malheur

Sans de vinaigre avoir memoire :

Vinaigre est son ame et valeur,

Retenez le en point peremptoire.



Lors dist Panstagruel. Allons enfans, c’est trop musé icy à la viande : car à grand peine voit on arriver, que grans bancqueteurs facent beaux faictz d’armes. Il n’est umbre que d’estandart, il n’est fumée que de chevaulx, et n’est clycquetis que de harnoys. A quoy respondit Panurge. Il n’est umbre que de cuysine. Il n’est fumée que de tetins, et n’est clycquetis que de couillons. Puis se levant fist ung pet, ung sault, et ung sublet, et crya à haulte voix ioyeusement : vive tousiours Pantagruel. Ce que voyant Pantagruel en voulut autant faire, mais du pet qu’il fist, il engendra plus de cinquante mille petitz hommes nains et contrefaictz : et d’une vesne engendra autant de petties femmes acropies comme vous en voyez en plusieurs lieux, qui iamais ne croissent, sinon comme les quehues de vache, contre bas, ou bien comme les rabbes de Lymousin, en rond. Et quoy, dist Panurge, vos petz sont ilz tant fructueux ? Par dieu voicy de belles savates d’hommes, et de belles vesses de femmes, il les fault marier ensemble. Ils engendreront des mousches bovynes. Ce que fist Pantagruel : et les nomma Pygmées. Et les envoya vivre en une ville là aupres, où ilz se sont fort multipliez depuis. Mais les Grues leur font continuellement la guerre. Desquelles ilz se defendent courageusement, car ces petitz boutz d’hommes (lesquelz en Escosse l’on appelle manches d’estrilles) sont voulentiers cholericques. La raison physicale est par ce qu’ilz ont le cueur pres de la merde. En ceste mesme heure Panurge print deux verres qui là estoient tous deux d’une grandeur, et en mist l’ung sur une escabelle, et l’aultre sur une aultre les esloignant à part par la distance de cinq pieds puis apres print le futz d’une iaveline de la grandeur de cinq pieds et demy, et le mist dessus les deux verres, en sorte que les deux boutz du futz touchoient iustement les bors des verres. Cela faict print ung gros pau, et dist à Pantagruel et es aultres. Messieurs considerez comment nous aurons victoire facilement de nos ennemys. Car tout ainsi comme ie rompray ce futz icy dessus les verres sans que les verres en soient en riens rompuz ny brisez, encores qui plus est, sans qu’une seulle goutte d’eau en sorte dehors : tout ainsi nous romprons la teste à nos Dipsodes, sans ce que nul de nous soit blessé, et sans perte aulcune de noz besoignes. Mais affin que ne pensez qu’il y ait enchantement, tenez, dist il à Eusthenes, frappez de ce pau tant que pourrez au meillieu. Ce que fist Eusthenes, et le futz rompit en deux pieces tout net, sans qu’une goutte d’eau tombast des verres. Puis dist, ien sçay bien d’aultres, allons seulement en asseurance.





Comment Pantagruel eut victoire bien estrangement des Dipsodes, et des geans.




APRES tous ces propos Pantagruel appella leur prisonnier et le renvoya, disant. Va t’en à ton roy en son camp, et luy dys nouvelles de ce que tu as veu, et qu’il delibere de me festoyer demain sur le midy : car incontinent que mes galleres seront venues, qui sera de matin au plus tard. Ie luy prouveray par dix huyct cens mille combatans et sept mille geans tous plus plus grans que tu ne me veoys, qu’il a faict follement et contre raison de affaiblir ainsi mon pays. En quoy faingnoit Pantagruel qu’il eust son armée sur mer. Mais le prisonnier respondit qu’il se rendoit son esclave et qu’il estoit content de iamais ne retourner à ses gens, mais plus tost combatre avecques Pantagruel contre eulx, et pour dieu qu’ainsi le permist. A quoy Pantagruel ne voulut consentir, ains luy commanda que partist de là briesvement et allast ainsi qu’il avoit dist : et luy bailla une boette pleine de euphorbe et de grains de coccognide, luy commandant la porter à son roy et luy dire que s’il en povoit manger une once sans boire, qu’il pourroit à luy resister sans peur. Adonc le prisonnier le supplya à ioinctes mains qu’à l’heure de la bataille il eust de luy pitié, dont luy dist Pantagruel. Apres que tu auras annoncé à ton roy, Ie ne te dys pas comme les caphars Ayde toy dieu te aydera : car c’est au rebours ayde toi, le diable te rompra le col. Mais ie te dys, metz tout ton espoir en dieu, et il ne te delaissera point. Car de moy encores que soye puissant comme tu peuz veoir, et aye gens infiniz en armes, toutesfois ie n’espere point en ma force, ny en mon industrie : mais toute ma fiance est en dieu mon protecteur, lequel iamais ne delaisse ceulx qui en luy ont mys leur espoir et pensée. Ce faict, le prisonnier s’en alla : et Pantagruel dist à ses gens. Enfans iay donné à entendre à ce prisonnier que nous avons armée sur mer, ensemble que nous ne leur donnerons l’assault que iusques à demain sur le midy, à celle fin qu’eulx doubtans la grande venue de gens, cette nuyct se occupent à mettre en ordre et soy remparer : mais en ce pendant mon intention est que nous chargeons sur eulx environ l’heure du premier somme. Mais laissons icy Pantagruel avecques les Apostoles. Et parlons du roy Anarche et de son armée. Quand doncques le prisonnier fut arrivé il se transporta vers le Roy, et luy compta comment il estoit venu ung grand geant nommé Pantagruel qui avoit desconfit et faict roustir cruellement tous les six cens cinquante et neuf chevaliers, et luy seul estoit saulve pour en porter les nouvelles. Davantaige avoit charge dudict geant de luy dire qu’il luy aprestast au lendemain sur le midy à disner : car il se deliberoit de le envahir à ladicte heure. Puis luy bailla celle boette ou estoient les confictures. Mais tout soubdain qu’il en eut avallé une cueillerée il luy vint ung tel chauffement de gorge avecques ulceration de la luette, que la langue luy pela. Et pour le remede ne trouva allegement quiconques sinon de boire sans remission : car incontinent qu’il ostoit le goubelet de la bouche, la langue luy brusloit. Par ainsi l’on ne faisoit que luy entonner vin avecques ung embut. Ce que voyans les capitaines Baschatz, et gens de garde, tastirent desdictes drogues pour esprouver si elles estoient tant alteratives : mais y leur en print comme à leur Roy. Et tous se mirent si bien à flaconner, que le bruyt en vint par tout le camp, comment le prisonnier estoit de retour, et qu’ilz debvoient avoir au lendemain l’assault, et qu’à ce ià se preparoit le roy et les capitaines ensemble les gens de la garde, et ce par boire à tyrelarigot. Parquoy ung chascun de l’armée se mist à martiner, chopiner, et tringuer de mesmes. Somme ilz beurent si bien, qu’ilz s’endormirent comme porcz sans nul ordre parmy le camp. Or maintenant retournons au bon Pantagruel, et racomptons comment il se porta en cest affaire. Partant du lieu du Trophée, print le mast de leur navire en sa main comme ung bourdon, et mist dedans la hune deux cens trente et sept poinsons de vin blanc d’Aniou du reste de Rouen, et atacha à sa ceincture la barque tout pleine de sel aussi aysement comme les lansquenests portent leurs petitz peniers. Et ainsi se mist à chemin avecques ses compaignons. Et quand il fut pres du camp des ennemys, Panurge luy dist. Seigneur voulez vous bien faire ? Devallez ce vin blanc d’Aniou de la hune, et beuvons icy à la Tudesque. A quoy se condescendit voulentiers Pantagruel, et beurent si bien qu’il n’y demoura la seule goutte des deux cens trente et sept poinsons excepté une ferriere de cuir bouilly de Tours que Panurge emplyt pour soy : Car il l’appeloit son vademecum, et quelques meschantes baissieres pour le vinaigre. Apres qu’ilz eurent bien tiré au chevrotin, Panurge donna à manger à Pantagruel quelque diable de drogues composées de trochitz d’alkekangi et de cantharides et aultres especes diureticques. Ce faict Pantagruel dist à Carpalim, Allez vous en la ville en gravant comme ung rat la muraille, comme bien sçavez faire, et leur dictes qu’à heure presente ilz sortent et donnent sur les ennemys tant roiddement qu’ilz pourront : et ce dit, descendez vous en, prenant une torche allumée, avecques laquelle vous mettrez le feu dedans toutes les tentes et pavillons du camp : et ce faict, vous cryerez tant que pourrez de vostre grosse voix, qui est plus espovantable que n’estoit celle de Stentor qui fut ouy par sur tout le bruit de la bataille des Troyans, et vous en partez dudict camp. Voire mais, dist Carpalim, seroit ce pas bon que ie enclouasse toute leur artillerie ? Non non, dist Pantagruel, mais bien mettez le feu en leur pouldres. A quoy obtemperant Carpalim partit soubdain et fist comme avoit esté decreté par Pantagruel, et sortirent de la ville tous les combatans qui y estoient. Et lors qu’il eut mys le feu par les tentes et pavillons, passoit legierement par sur eulx sans qu’ilz en sentissent rien tant ilz ronfloient et dormoient parfondement. Il vint au lieu où estoit l’artillerie et mist le feu en leurs munitions. Mais, o la pitié, le feu fut si soubdain qu’il cuyda embraser le pouvre Carpalim. Et n’eust esté sa merveilleuse hastiveté et celerité, il estoit fricassé : mais il s’en partit si roiddement qu’ung carreau d’arbaleste ne va pas plus tost. Et quand il fut hors des tranchées il s’escrya si espovantablement, qu’il sembloit que tous les diables feussent deschainés. Auquel son s’esveillerent les ennemys, mais sçavez vous comment ? aussi estourdys que le premier son de matines, qu’on appelle en Lussonoys, frotecouille. Et ce pendant Pantagruel commença à semer le sel qu’il avoit en sa barque, et par ce qu’ilz dormoient la gueule baye et ouverte, il leur en remplit tout le gouzier, tant que ces pouvres haires toussissoient comme regnards, cryans. Ha Pantagruel, tant tu nous chauffes le tizon. Mais tout soubdain print envie à Pantagruel de pisser, à cause des drogues que luy avoit baillé Panurge, et pissa parmy leur camp si bien et copieusement qu’il les noya tous : et y eut deluge particulier dix lieues à la ronde. Et dit l’histoire, que si la grand iument de son pere y eust esté et pissé pareillement, qu’il y eust eu deluge plus enorme que celluy de Deucalion : car elle ne pissoit foys qu’elle ne fist une riviere plus grande que n’est le Rosne. Ce que voyans ceulx qui estoient issuz de la ville, disoient. Ilz sont tous mors cruellement, voyez le sang courir. Mais ilz y estoient trompez, pensans de l’urine de Pantagruel que feust le sang des ennemys : car ilz ne le veoyent sinon au lustre du feu des pavillons et quelque peu de clarté de la lune. Les ennemys apres soy estre reveillez voyans d’ung cousté le feu en leur camp, et l’inundation et deluge urinal, ne sçavoient que dire ny que penser. Aulcuns disoient que c’estoit la fin du monde et le iugement final, qui doibt estre consommé par le feu : les aultres, que les dieux marins, Neptune et les aultres, les persecutoient : et de faict c’estoit eau marine et sallée. Ô qui pourra maintenant racompter comment se porta Pantagruel contre les troys cens geans. Ô ma muse, ma Calliope, ma thalye, inspire moy à ceste heure, restaure mes espritz : car voicy le pont aux asnes de Logicque, voicy le tresbuchet, voicy la difficulté de povoir exprimer l’horrible bataille qui fut faicte. À la mienne voulenté que ie eusse maintenant ung boucal du meilleur vin que beurent iamais ceulx qui liront ceste histoire tant veridicque.





Comment Pantagruel deffit les troys cens geans armez de pierre de taille, Et Loupgarou leur capitaine.




LES geans voyans que tout leur camp estoit submergé, emporterent leur roy Anarche à leur col le mieulx qu’ilz peurent hors du fort, comme fist Eneas son pere Anchises de la conflagration de Troye. Lesquelz quand Panurge apperceut, dist à Pantagruel. Seigneur voilà les geans qui sont issuz, donnez dessus de vostre mast à la vieille escrime. Car c’est à ceste heure qu’il se fault monstrer homme de bien. Et de nostre cousté nous ne vous fauldrons point. Et hardiment que ie vous en tueray beaucoup. Car quoy ? David tua bien Goliath facillement. Moy doncques qui en battroys douze telz qu’estoit David : car en ce temps là ce n’estoit qu’ung petit chiart, n’en defferay ie pas bien une douzaine. Et puis ce gros paillard de Eusthenes qui est fort comme quatre bœufz, ne s’y espargnera pas. Prenez courage, chocquez à travers d’estoc et de taille. Or, dist Pantagruel, de couraige ien ay pour plus cinquante frans. Mais quoy ? Hercules ne osa iamais entreprendre contre deux. C’est, dist Panurge, bien chien chié en mon nez, vous comparez vous à Hercules ? vous avez plus de force aux dentz, et plus de sens au cul, que n’eut iamais Hercules en tout son corps et ame. Autant vault l’homme comme il s’estime. Et ainsi qu’ilz disoient ces parolles, voicy arriver Loupgarou avecques tous ses geans. Lequel voyant Pantagruel tout seul fut esprins de temerité et oultrecuydance, par espoir qu’il avoit de occire le pouvre Pantagruel, dont dist à ses compaignons geans. Paillars de plat pays, par Mahon si nul de vous entreprent de combatre contre ceulx qui sont icy, ie vous feray mourir cruellement. Ie veulx que me laissez combatre tout seul : ce pendant vous aurez vostre passetemps à nous regarder. Adonc se retirerent tous les geans avecques leur roy là aupres où estoient les flaccons, et Panurge et ses compaignons avecques eulx, qui contrefaisoit ceulx qui ont eu la verolle : car il tortoit la gueule et retiroit les doigts, et en parolle enrouée leur dist. Ie renye dieu compaignons, nous ne faisons point la guerre, donnez nous à repaistre avecques vous ce pendant que nos maistres s’entrebattent. À quoy voulentiers le roy et les geans se consentirent, et les firent bancqueter avecques eulx. Et ce pendant Panurge leur contoit des fables, et les exemples de sainct Nicolas. Alors Loupgarou s’adressa à Pantagruel avecques une masse toute d’acier pesante neuf mille sept cens quintaux d’acier de Calibbes, au bout de laquelle y avoit treize poinctes de dyamens, dont la moindre estoit aussi grosse comme la plus grand cloche de nostre dame de Paris, il s’en failloit par avanture l’espesseur d’ung ongle, ou au plus que ie mente, d’ung doz de ces couteaulx qu’on appelle couppeoreille : mais pour ung petit, ne avant ne arriere. Et estoit phée en la maniere que iamais ne povoit rompre, mais au contraire, tout ce qu’il en touchoit rompait incontinent. Ainsi doncques comme il approchoit en grand fierté, Pantagruel iectant les yeulx au ciel se recommanda à dieu de bien bon cueur, faisant veu tel comme s’ensuyt. Seigneur dieu qui tousiours a esté mon protecteur et mon servateur, tu voys la destresse en laquelle ie suis maintenant. Riens icy ne me amene, sinon zele naturel comme tu as concedé es humains de garder et defendre soy, leurs femmes, enfans, pays, et famille en cas que ne seroit ton negoce propre, qui est la foy : car en tel affaire tu ne veulx nul coadiuteur : sinon de confession catholicque, et ministere de ta parolle : et nous as defenduz toutes armes et defenses : car tu es le tout puissant, qui en ton affaire propre, et où ta cause propre est tirée en action, te peulx defendre trop plus qu’on ne sçauroit estimer : toy qui as milliers de centaines de millions de legions d’anges, duquel le moindre peut occire tous les humains, et tourner le ciel et la terre à son plaisir, comme bien appareut en l’armée de Sennacherib. Doncques s’il te plaist à ceste heure me estre en ayde comme en toy seul est ma totalle confiance et espoir, Ie te fays veu que par toutes contrées tant de ce pays de Utopie que d’ailleurs où ie auray puissance et auctorité, Ie feray prescher ton sainct Evangile, purement, simplement, et entierement, si que les abuz d’ung tas de papelars et faulx prophetes, qui ont par constitutions humaines et inventions depravées envenimé tout le monde, seront d’entour moy exterminées. Et alors fut ouye une voix du ciel, disant. Hoc fac, et vinces : c’est à dire. Fays ainsi, et tu auras victoire. Ce faict voyant Pantagruel que Loupgarou approchoit la gueulle ouverte, vint contre luy hardiment et s’escrya tant qu’il peut. À mort ribault à mort, pour luy faire peur, selon la discipline des Lacedemoniens, par son horrible cry. Puis luy getta la barque, qu’il portoit à sa ceincture, plus de dix et huit cacques de sel, dont il luy emplit et gorge et gouzier, et le nez et les yeulx. Dont irrité Loupgarou luy lancea ung coup de sa masse, luy voulant rompre la cervelle. Mais Pantagruel fut abille et eut tousiours bon pied et bon œil, par ce demarcha du pied gauche ung pas en arriere, mais il ne sceut si bien faire que le coup ne tombast sur sa barque, laquelle rompit en six pieces et versa le reste du sel en terre. Quoy voyant Pantagruel desploya ses bras et comme est l’art de la hasche, luy donna du gros bout de son mast, en estoc au dessus de la mamelle, et retirant le coup à gauche en taillade luy frapa entre col et collet, puis avanceant le pied droict luy donna sur les couillons ung pied du hault bout de son mast, à quoy rompi la hune, et versa troys ou quatre poinssons de vin qui estoient de reste. Dont Loupgarou pensa qu’il luy incisé la vessie, et du vin que ce feut son urine qui en sortit. De ce non content Pantagruel vouloit redoubler au coulouer : mais Loupgarou haulsant sa masse avancea son pas sur luy, et de toute sa force la vouloit enfoncer sur Pantagruel, et de faict en donna si vertement que si Dieu n’eust secouru le bon Pantagruel, il l’eust fendu despuis le sommet de la teste iusques la ratelle : mais le coup declina à droict par la brusque hastiveté de Pantagruel. Et entra sa masse plus de soixante pieds en terre à travers ung gros rochier dont il feit sortir le feu plus gros qu’ung tonneau. Ce que voyant Pantagruel, qu’il s’amusoit à tirer ladicte masse qui tenoit en terre entre le roc, luy court sus, et luy vouloit avaler la teste tout net : mais son mast de male fortune toucha ung peu au fust de la masse de Loupgarou qui estoit phée (comme avons dit devant) par ce moyen son mast luy rompit à troys doigts de la poignée. Dont il feut plus estonné qu’ung fondeur de cloches, et s’escrya. Ho Panurge où es tu ? Ce que ouyant Panurge, dist au roy et aux geans. Par dieu ilz se feront mal, qui ne les . despartira Mais les geans en estoient ayses comme s’ilz feussent de nopces. Lors Carpalim se voulut lever de là pour secourir son maistre : mais ung geant luy dist. Par Goulfarin nepveu de Mahon, si tu bouges d’icy ie te mettray au fons de mes chausses comme on faict d’ung suppositoire, aussi bien suis ie constipé du ventre, et ne peulx gueres cagar : sinon à force de grincer des dentz. Puis Pantagruel ainsi destitué de baston, reprint le bout de son mast, en frappant torche lorgne, dessus le geant, mais il ne luy faisait mal en plus que feriez baillant une chiquenaude sus ung mail de forgeron : et ce pendant Loupgarou tiroit de terre sa masse et l’avoit ià tirée et la paroit pour en ferir Pantagruel : mais Pantagruel qui estoit soubdain au remuement declinoit tous les coups, iusques à ce qu’une foys voyant que Loupgarou le menassoyt, disant. Meschant à ceste heure te hascheray ie comme chair à patez. Iamais tu ne altereras les pouvres gens, luy frappa du pied ung grand coup contre le ventre, qu’il le getta en arriere à iambes redindaines, et vous le trainoit ainsi à l’escorche cul plus d’ung trait d’arc. Et Loupgarou s’escryoit rendant le sang par la gorge, Mahon, Mahon, Mahon. À laquelle voix se leverent tous les geans pour le secourir. Mais Panurge leur dist, Messieurs n’y allez pas si m’en croyez : car nostre maistre est fol et frappe à tors et à travers, et ne regarde point où, il vous donnera malencontre. Mais les geans n’en tindrent contre, voyans que Pantagruel estoit sans baston : et comme ilz approchoient, Pantagruel print Loupgarou par les deux pieds, et du corps de Loupgarou armé d’enclumes frappoit parmy ces geans armez de pierres de taille, et les abattoit comme ung maçon faict de couppeaulx, que nul n’arrestoit devant luy qu’il ne ruast contre terre, dont à la rupture de ces harnoys pierreux fut faict ung si horrible tumulte, qu’il me souvint, quand la grosse tour de beurre qui estoit à sainct Estienne de Bourges, fondit au soleil. Et Panurge ensemble Carpalim et Eusthenes ce pendant esgorgetoient ceux qui estoient portez par terre. Faictes vostre compte qu’il n’en eschappa ung seul et à veoir Pantagruel sembloit ung faulcheur, qui de la faulx (c’estoit Loupgarou) abbatoit l’herbe d’un pré (c’estoient les geans). Mais à ceste escrime, Loupgarou perdit la teste, ce feut, quand Pantagruel en abbatit ung, qui avoit nom Moricault, qui estoit armé à hault appareil, c’estoit de pierres de gryphon, dont ung esclat couppa la gorge tout oultre à Epistemon : car aultrement la plus part d’entre eulx estoient armez à la legiere, c’estoit de pierres de tuffe, et les aultres de pierre ardoysine. Finablement voyant que tous estoient mors, getta le corps de Loupgarou tant qu’il peut contre la ville, et en tombant du coup tua ung chat bruslé, une chatte mouillée, une canne petiere, et ung oyson bridé.





Comment Epistemon qui avoit la teste tranchée, fut guery habillement par Panurge. Et des nouvelles des diables, et de damnez.




CESTE desconfite gygantale parachevée Pantagruel se retira au lieu des flaccons, et appela Panurge et les aultres, lesquelz se rendirent à luy sains et saulves, excepté Eusthenes qu’ung des geans avoit esgratigné quelque peu au visaige, ainsi qu’il l’esgorgetoit. Et Epistemon qui ne comparoit point. Dont Pantagruel fut si dolent qu’il se voulut tuer soymesmes, mais Panurge luy dist. Dea seigneur attendez ung peu, nous le chercherons entre les mors, et verrons la verité du tout. Ainsi doncques comme ilz cherchoient, ilz le trouverent tout roidde mort et la teste entre ses bras toute sanglante. Dont Eusthenes s’escrya. Ha male mort, nous as tu tollu le plus parfaict des hommes. A laquelle voix se leva Pantagruel au plus grand deuil qu’on veit iamais au monde : mais Panurge dist. Enfans ne pleurez point, il est encores tout chault. Ie vous le gueriray aussi sain qu’il fut iamais. Et ce disant print la teste et la tint sus sa braguette chauldement qu’elle ne print vent, et Eusthenes et Carpalim porterent le corps au lieu où ilz avoient bancquetté : non par espoir que iamais guerist, mais affin que Pantagruel le veist. Toutesfois Panurge les reconfortoit, disant. Si ie ne le guerys ie veulx perdre la teste (qui est le gaige d’ung fol) laissez ces pleurs et me aydez. Adonc nettoya tresbien de beau vin blanc le col, et puis la teste : et y synapiza de pouldre de Aloes qu’il portoit tousiours en une de ses fasques : apres les oignit de ie ne sçay quel oingnement, et les aiusta iustement vene contre vene, nerf contre ner, spondyle contre spondyle, affin qu’il ne feut torty colly (car telz gens il hayssoit de mort) et ce faict luy fist deux ou troys poins de agueille, affin qu’elle ne tombast de rechief : puis mist à l’entour ung peu de unguent, qu’il appelloit resuscitatif. Et soubdain Epistemon commença à respirer, puis à ouvrir les yeulx, puis à baisler, puis à esternuer, puis feist ung gros pet de mesnage, dont dist Panurge, à ceste heure il est guery asseurement : et luy bailla à boire d’ung grand villain roustie succrée. En ceste façon fut Epistemon guery habilement, excepté qu’il fut enroué plus de troys sepmaines, et eut ung toux seiche, dont il ne peut oncques guerir, sinon à force de boire. Et là commença parler, disant. Qu’il avoit veu les diables, et avoit parlé à Lucifer familierement, et faict grand chere en enfer, et par les champs Elisées. Et asseuroit devant tous que les diables estoient bons compaignons. Et au regard des damnez, il dist, qu’il estoit bien marry de ce que Panurge l’avoit si tost revocqué en vie. Car ie prenoys, dist il, ung singulier passetemps à les veoir. Comment ? dist Pantagruel. L’on ne les traicte pas, dist Epistemon, si mal que vous penseriez, mais leur estat est changé en estrange façon. Car ie veis Alexandre le grand qui repetassoit de vieilles chausses, et ainsi gaignoit sa vie. Xerces cryoit la moustarde. Darius estoit cureur de retraictz. Scipion Africain cryoit la lye en ung sabot. Pharamond estoit lanternier. Hannibal estoit coquetier. Priam vendoit les vieulx drapeaulx. Lancelot du lac estoit escorcheur de chevaulx mors. Tous les chevaliers de la table ronde estoient pouvres gaignedeniers à tirer à la ramer et passer les rivieres de Coccytus, Phlegeton, Styx, Acheron, Lethé, quand messieurs les diables se veulent esbattre sur l’eau comme font les bastelieres de Lyon et Venize. Mais pour chascune passade ilz n’en ont qu’une nazarde, et sus le soir quelque morceau de pain chaumeny. Les douze pers de France sont là et ne font riens que ie aye veu, mais ilz gaignent leur vie à endurer force plameuses, chinquenaudes, alouettes, et grans coups de poing sus les dentz. Neron estoit vielleux, et Fierabras estoit son varlet mais il luy faisoit mille maulx, et luy faisoit manger le pain bis, et boire le vin poulsé : et luy mangeoit et buvoit du meilleur. Iason et Pompée estoient goildronneurs de navires. Valentin et Orson servoient aux estuves d’enfer, et estoient racletoretz. Giglan et Gauvain estoient pouvres porchiers. Geoffroy à la grand dent estoit allumetier. Godeffroy de Billon estoit dominotier. Dom Pietre de Castille porteur de rogatons. Morgant brasseur de byere. Huon de Bourdeaulx estoit relieur de tonneaulx. Iulles Cesar souillart de cuisine. Antiochus estoit ramonneur de cheminées. Romulus estoit rataconneur de bobelins. Octavien estoit ratisseur de papier. Charlemaigne estoit houssepaillier. Le pape Iules crieur de petitz pastez. Iehan de Paris gresseur de botes. Artus de Bretaigne degresseur de bonnetz. Perceforest portoit une hotte : ie ne sçay pas s’il estoit porteur de coustretz. Nicolas pape tiers estoit papetier. Le pape Alexandre estoit preneur de ratz. Le pape Sixte estoit gresseur de verolle. (Comment ? dist Pantagruel, y a il des verollez de par delà ? Certes, dist Espitemon, Ie n’en veiz oncques tant, il y en a plus cent millons. Car croyez que ceulx qui n’ont eu la verolle en ce monde icy, l’ont en l’aultre. Cor dieu, dist Panurge, ien suis doncques quitte : Car ie ay esté iusques au trou de Iubathar, et ay abatu des plus meures). Ogier de le dannoys estoit frobisseur de harnoys. Le roy Pepin estoit recouvreur. Galien Restauré estoit preneur de taulpes. Les quatre filz Aymon estoient arracheurs de dentz. Melusine estoit souillarde de cuisine. Matabrune lavandiere de buées. Cleopatra estoit revenderesse d’oignons. Helene esttoit courratiere de chambrieres. Semyramis estoit espouilleresse de bellistres. Dido vendoit des mousserons. Penthasilée estoit croissonniere. En ceste façon ceulx qui avoient esté gros seigneurs en ce monde icy, gaingnoient leur pouvre meschante et paillarde vie là bas. Et au contraire les philosophes, et ceulx qui avoient esté indigens en ce monde, de par delà estoient gros seigneurs en leur tout. Ie veiz Diogenez qui se prelassoit en magnificence avec une grand robbe de pourpre, et ung sceptre : et faisoit enrager Alexandre le grand, quand il n’avoit pas bien repetassé les chausses, et le payoit en grans coups de baston. Ie veiz Patelin qui marchandoit des petitz pastez que cryoit le pape Iules : et luy demanda combien la douzaine ? troys blancs, dit le pape. Mais dist Patelin, trois coups de barre, baillez icy villain baillez, et en allez querir d’aultres : et le pouvre pape s’en alloit pleurant, et quand il fut devant son maistre patissier, il luy dist, qu’on luy avoit ostez les pastez. Adonc le patissier luy bailla l’anguillade si bien que la peau n’eust riens vallu à faire cornemuses. Ie veiz maistre Iehan le mayre qui contrefaisoit du pape, et à tous ces pouvres roys et papes de ce monde faisoit baiser ses pieds : et en faisant du grobis leur donnoit la benediction, disant. Gaingnez les pardons coquins, gaignez, ilz sont à bon marché. Ie vous absouz de pain et de souppe : et vous dispense de ne valoir iamais riens, et appela Caillete et Triboulet, disant. Messieurs les cardinaulx depeschez leurs bulles, et chascun ung coup de pau sus les reins : ce que fut faict incontinent. Ie veiz maistre François Villon qui demanda à Xerces combien la denrée de moustarde ? ung denier, dist Xerces, à quoy dist ledict de Villon : Tes fiebvres quartaines villain, la blanchée n’en vault qu’ung pinart, et tu nous faiz icy les vivres : et adoncques pissa dedans son bacq, comme font les moustardiers à Paris. Or, dist Pantagruel, reserve nous ces beaulx comptes à une aultre foys. Seulement dys nous comment y sont traictez les usuriers : Adoncq dist Epistemon, Ie les veiz tous occupez à chercher les espingles rouillées et vieulx clous, parmy les ruisseaux des rues, comme vous voyez que font les coquins en ce monde. Mais le quintal de ses quinquailleries ne vault qu’ung boussin de pain, encores y en a il maulvaise depesche : par ainsi les pouvres malautruz sont aulcunesfoys plus de troys sepmaines sans manger morceau ny miette : et à travailler iour et nuict attendant la foire à venir : mais de ce travail et de malheureté y ne leur souvient point tant ilz sont mauldictz et inhumains, pourveu qu’au bout de l’an ilz gaingnent quelque meschant denier. Or, dist Pantagruel, faisons ung transon de bonne chere, et beuvons ie vous en prie enfans : car il fait beau boire. Lors degainnerent flaccons à tas, et des munitions du camp feirent grand chere. Mais le pouvre roy Anarche ne se povoit esiouyr. Dont dist Panurge, et de quel mestier ferons nous monsieur du Roy icy ? affin que il soit ià tout expert à l’art quand il sera de par delà à tous les diables. Vrayment, dist Pantagruel, c’est bien advisé à toy, or fays en à ton plaisir : ie te le donne. Grant mercy, dist Panurge, le present n’est pas de refus et l’ayme de vous.





Comment Pantagruel entra en la ville des Amaurotes. Et comment Panurge maria le roy Anarche, et le feist cryeur de saulce vert.




APres celle victoire merveilleuse Pantagruel envoya Carpalim en la ville des Amaurotes dire et annoncer comment le roy Anarche estoit prins, et tous leurs ennemys defaictz. Laquelle nouvelle entendue, sortirent au devant de luy tous les habitans de la ville en bon ordre et en pompe triumphale avecques une liesse divine le conduisirent en la ville. Et furent faictz beaulx feux de ioye par toute la ville, et belles tables rondes garnies de force vivres dressées par les rues. Ce fut ung renouvellement du temps de Saturne, tant il fut faict alors grand chere. Mais Pantagruel tout le Senat assemblé dist, Messieurs ce pendant que le fer est chault il le fault battre, aussi devant que nous desbauscher davantaige, ie veux que allions prendre d’assault tout le royaulme des Dipsodes. Par ainsi ceulx qui avecques moy vouldront venir, se aprestent à demain apres boire : car lors ie commenceray à marcher. Non pas qu’il me faille gens davantaige pour me ayder à le conquester : car autant vaudrait il que ie le tinsse desià, mais ie voy que ceste ville est tant pleine des habitans qu’ilz ne peuvent se tourner par les rues. Docnques ie les meneray comme une colonie en Dipsodie, et leur donneray tout le pays, qui est beau, salubre, fructueux, et plaisant sus tous les pays du monde, comme plusieurs de vous sçavent qui y estes allez aultrefoys. Ung chascun de vous qui y vouldroit venir soit prest comme iay dit. Ce conseil et deliberation fut divulgué par la ville, et le lendemain se trouverent en la place devant le palays iusques au nombre de dix huyt cens cinquante mille, sans les femmes et petitz enfans. Ainsi commencerent à marcher droict en Dipsodie en si bon ordre qu’ilz ressembloient es enfans d’Israel quand ilz partirent d’Egypte pour passer la mer rouge. Mais devant que poursuyvre ceste entreprinse ie vous veulx dire comment Panurge traicta son prisonnier le roy Anarche. Il luy souvint de ce que avoit raconté Epistemon comment estoient traictez les roys et riches de ce monde par les champs Elisées, et comment ilz gaingnoient pour lors leur vie à vilz et salles mestiers. Pourtant ung iour habilla son dict roy d’ung beau petit pourpoint de toille tout deschiquetté comme la cornette d’ung Albanoys, et de belles chausses à la mariniere, sans soulliers : car (disoit il) ilz luy gasteroient la veue, et ung petit bonnet pers avecques ung grand plume de chappon. Ie faux, car il m’est advis qu’il y en avoit deux : et une belle ceincture de pers et vert, disant que ceste livrée luy advenoit bien, veu qu’il avoit esté pervers. En tel point l’amena devant Pantagruel, et luy dist. Congnoissez vous ce rustre ? Non certes, dist Pantagruel. C’est monsieur du Roy de troys cuittes. Ie le veulx faire homme de bien : ces diables de roys icy ne sont que beaulx, et ne sçavent ny ne valent riens, sinon à faire des maulx es pouvres subiectz, et à troubler tout le monde par guerre pour leur inique et detestable plaisir. Ie le veulx mettre à mestier, et le faire cryeur de saulce vert. Or commence à cryer, Vous fault il point de saulce vert ? Et le pouvre diable cryoit. C’est trop bas, dist Panurge, et le print par l’oreille, disant. Chante plus hault, en g sol ré ut. Ainsi diable tu as bonne gorge, tu ne fuz iamais si heureux que de n’estre plus roy. Et Pantagruel prenoit tout à plaisir. Car ie ose bien dire que c’estoit le meilleur homme qui fut d’icy au bout d’ung baston. Ainsi fut Anarche bon cryeur de saulce vert. Et deux iours apres Panurge le maria avecques une vieille lanterniere, et luy mesmes fist les nopces à belles testes de mouton, bonnes hastilles à la moustarde, et beaulx tribars aux ailz, dont il en envoya cinq sommades à Pantagruel, lesquelles il mangea toutes, tant il les trouva appetissantes : et à boire belle biscantine et beau corme. Et pour les faire dancer, loua ung aveugle qui leur sonnoit la note avecques la vielle. Et apres disner les amena au palays et les monstra à Pantagruel, et luy dist monstrant la mariée. Elle n’a garde de péter. Pourquoy ? dist Pantagruel. Par ce, dist Panurge, qu’elle est bien entommée. Quelle parabolle est cela ? dist Pantagruel. Ne voyez vous pas, dist Panurge, que les chastaignes qu’on faict cuyre au feu, si elles sont entieres elles petent que c’est raige : et pour les engarder de peter l’on les entomme. Aussi ceste mariée est bien entommée par le bas, ainsi elle ne petera point. Et Pantagruel leur donna une petite loge aupres de la basse rue, et ung mortier de pierre à piller la saulce. Et frient en ce point leur petit mesnage : et fut aussi gentil cryeur de saulce vert que feust oncques veu en Utopie. Mais l’on m’a dit despuis que sa femme le bat comme plastre, et le pouvre sot ne se ose desfendre, tant il est nies.





Comment Pantagruel de sa langue couvrit toute une armée, et de ce que l’auteur veit dedans sa bouche.




AInsi que Pantagruel avecques toute sa bande entrerent es terres des Dipsodes, tout le monde se rendoit à luy : et de leur franc vouloir luy apportoient les clefz de toutes les villes où il alloit, excepté les Almyrodes, qui voulurent tenir contre luy, et feirent response à ses heraulx, qu’ilz ne se rendroient point, sinon à bonnes enseignes. Et quoy, dist Pantagruel, en demandent ilz de meilleures que la main au pot, et le verre au poing ? Allons, et qu’on me les mette à sac. Adoncq tous se mirent en ordre comme deliberez de donner l’assault. Mais au chemin passans une grande campaigne, furent saisys d’une grosse houzée de pluye. À quoy ilz commencerent à se tremousser et se serrer l’ung l’aultre. Ce que voyant Pantagruel leur fist dire par les capitaines que ce n’estoit riens, et qu’il voyait bien au dessus des nues que ce ne seroit qu’une petite venue : mais à toutes fins qu’ilz se missent en ordre et qu’il les vouloit couvrir. Lors se mirent en bon ordre et bien serrez. Adoncques Pantagruel tira la langue seulement à demy, et les en couvrit comme une gelline faict ses poulletz. Ce pendant ie qui vous fays ces tant veritables contes, m’estoys caché dessoubz une feuille de Bardane, qui n’estoit point moins large que l’arche du pont de Monstrible : mais quand ie les veiz ainsi bien couverts ie m’en allay à eulx rendre à l’abrit : ce que ie ne peuz tant ilz estoient comme l’on dit, au bout de l’aulne fault le drap. Doncques le mieux que ie peu ie montay dessus et cheminay bien deux lieues sus sa langue, tant que ie entray dedans sa bouche. Mais o dieux et desses, que veiz ie là ? Iuppiter me confonde de la fouldre trisulque si ien mens. Ie y cheminois comme l’on faict en Sophie à Constantinople, et y veiz de grans rochiers, comme les monts des Dannoys, ie croy que c’estoient les dentz : et de grans prez, de grans foretz, et de fortes et grosses villes non moins grandes que Lyon ou Poictiers. Et le premier que y trouvay, ce fut ung bon homme qui plantoit des choulx. Dont tout esbahy luy demanday. Mon amy que fays tu icy ? Ie plante, dist il, des choux. Et à quoy ny comment ? dys ie. Ha monsieur, dist il, nous ne povons pas estre tous riches. Ie gaigne ainsi ma vie : et les porte vendre au marché en la cité qui est icy derriere. Iesus (dys ie) il y a icy ung nouveau monde. Certes (dist il) il n’est mie nouveau : mais l’on dit bien que hors d’icy il y a une terre neufve où ilz ont et soleil et lune et tout plain de belles besoingnes, mais cestuy cy est plus ancien. Voire mais (dis ie) mon amy, comment a nom ceste ville où tu portes tes choulx. Elle a (dist il) nom Alpharage, et sont Chrestiens gens de bien, et vous feront grang chiere. Brief ie me deliberay d’y aller. Or en mon chemin ie trouvay ung compaignon, qui tendoit aux pigeons. Auquel ie demanday. Mon amy dont vous viennent ces pigeons icy ? Sire (dist il) ilz viennent de l’aultre monde. Lors ie pensay que quand Pantagruel baisloit, les pigeons à pleines vollées entroient dedans sa gorge, pensant que feust ung columbier. Puis m’en entray à la ville, laquelle ie trouvay belle, bien forte, et en bel air, mais à l’entrée les portiers me demanderent mon bulletin, de quoy ie fuz fort esbahy, et leur demanday, messieurs y a il icy dangier de peste ? Ô seigneur (dirent ilz) l’on se meurt icy aupres tant que le chariot court par les rues. Iesus (dys ie) et où ? À quoy me dirent, que c’estoit en Laryngues et Pharyngues, qui sont deux grosses villes telles comme sont Rouen et Nantes riches et bien marchandes. Et la cause de la peste a esté pour une puante et infecte exhalation qui est sortie des abysmes despuis na guieres, dont ilz sont mors plus xxi. cens mille personnes, despuis huyct iours. Lors ie pense et calcule, et trouve que c’estoit une puante alaine qui estoit venue de l’estomach de Pantagruel alors qu’il mangea tant d’aillade, comme nous avons dit dessus. De là partant passay par entre les rochiers, qui estoient ses dentz, et feis tant que ie montay sus une, et là trouvay les plus beaulx lieux du monde, beaulx grans ieux de paulme, belles galleries, belles prariez, force vignes, et une infinité de cassines à la mode Italicques par les champs plains de delices : et là demouray bien quatre moys et ne feis oncques telle chere que pour lors. Puis me descendis par les dentz du derriere pour m’en venir aux baulievres : mais en passant ie fuz destroussé des brigans par une grand forest qui est vers la partie des oreilles : puis trouvay une petite bourgade à la devallée, iay oublyé son nom, où ie feis encores meilleure chere que iamais, et gaignay quelque peu d’argent pour vivre. Et sçavez vous comment ? à dormir : car l’on loue les gens à iournée pour dormir, et gaignent cinq à six solz par iour, mais ceulx qui ronflent bien fort gaignent bien sept solz et demy. Et contoys aux senateurs comment on m’avait destroussé par la vallée : lesquelz me dirent que pour tout vray les gens de par delà les dentz estoient mal vivans et brigans de nature. À quoy ie congneu que ainsi comme nous avons les contrées de deça et de delà les monts, aussi ont ilz deça et delà les dentz. Mais il faict beaucoup meilleur de deça et y a meilleur air. Et là commençay à penser qu’il est bien vray ce que l’on dit, que la moitié du monde ne sçay comment l’aultre vit. Veu que nul n’avoit encores escript de ce pays là où il y a plus de xxv. royaulmes habitez, sans les devers, et ung gros bras de mer : mais ien ay composé ung grand livre intitulé l’Histoire de Guorgias : car ainsi les ay ie nommez par ce qu’ilz demouroient en la gorge de mon maistre Pantagruel. Finablement ie m’en vouluz retourner et passant par la barbe me gettay sus ses espaules, et de là me devalle en terre et tumbe devant luy. Et quand il me apperceut, il me demanda. Dont viens tu Alcofrybas ? Et ie luy responds, de vostre guorge monsieur. Et despuis quand y es tu ? dist il. Despuis (dis ie) que vous alliez contre les Almyrodes. Il y a (dist il) plus de six moys. Et de quoy vivoys tu ? que mangeoys tu ? que beuvoys tu ? Ie responds. Seigneur de mesmes vous, et des plus fryans morceaux qui passoient par vostre guorge ie prenoys le barraige. Voire mais (dist il) où chyois tu ? En vostre guorge monsieur, dys ie. Ha ha tu es gentil compaignon, dist il. Nous avons avecques l’ayde de dieu conquesté tout le pays des Dipsodes ie te donne la chastellenie de Salmigondin. Grant mercy (dys ie) monsieur.





Comment Pantagruel fut malade, et la façon comment il guerit.




PEu de temps apres le bon Pantagruel tumba malade, et fut tant prins de l’estomach qu’il ne povoit boire ny manger, et par ce qu’ung malheur ne vient iamais seul, il luy print une pisse chaulde, qui le tormenta plus que ne penseriez : mais ses medecins le secoururent tresbien et avecques force de drogues diureticques le feirent pisser son malheur. Et son urine estoit si chaulde que despuis ce temps là elle n’est point encores refroidye. Et en avez en france en divers lieux selon qu’elle print son cours : et l’on l’appelle les bains chaulx, comme à Coderetz, à Limous, à Dast, à Balleruc, à Neric, à Bourbonensy, et ailleurs. En Italie à Mons grot, à Appone, à Sancto Pedro dy Padua, à Saincte Helene, à Casa Nova, à Sancto Bartholomeo. En la comté de Bouloigne à la Porrette, et mille aultres lieux. Et m’esbahys grandement d’ung tas de folz philosophes et medecins, qui perdent temps à disputer dont vient la chaleur de cesdictes eaux, ou si c’est à cause du Baurach, ou du Soulphre, ou l’Allun, ou du Salpestre qui est dedans la minere : car ilz n’y font que ravasser, et mieulx leur vauldroit se aller froter le cul au panicault, que de perdre ainsi le temps à disputer de ce dont ilz ne sçavent l’origine, que lesdicts bains sont chaulx par ce qu’ilz sont issuz par une chauldepisse du bon Pantagruel. Or pour vous dire comment il guerit de son mal principal ie laisse icy comment pour une minorative il print quatre quintaulx de Scammonée Colophaniacque, six vingtz et dix huyt chartées de Casse. Onze mille neuf cens livres de Reubarbe, sans les aultres barbouillemens. Il vous fault entendre que par le conseil des medecins fut decreté qu’on osteroit ce que luy faisoit le mal à l’estomach. Et de faict l’on fist xvii. grosses pommes de cuyvre plus grosses que celle qui est à Romme à l’aiguille de Virgile, en telle façon qu’on les ouvroit par le meillieu et fermoit à ung ressort. En l’une entra ung de ses gens portant une lanterne et ung flambeau allumé. Et ainsi l’avalla Pantagruel comme une petite pillule. En cinq aultres entrerent d’aultres gros varletz chascun portant ung pic à son col. En troys aultres entrerent troys paysans chascun ayant une pasle à son col. Es sept aultres entrerent sept porteurs de coustretz chascun ayant une gourbeille à son col. Et ainsi furent avallées comme pillules. Et quand furent en l’estomach, chascun desfit son ressort et sortirent de leurs cabanes, et premier celluy qui portoit la lanterne, et ainsi chercherent plus de demye lieue où estoient les humeurs corrumpues. Finablement trouverent une montioye d’ordures : alors les pionniers fraperent sus pour les desrocher et les aultres avecques les pasles en emplirent les gourbeilles : et quand tout fut bien nettoyé, chascun se retira en sa pomme. Et ce faict Pantagruel se parforce de rendre sa guorge, et facillement les mist dehors, et ne monstroient en sa guorge en plus qu’ung pet en la vostre, et là sortirent hors de leurs pillules ioyeusement. Il me souvenoit quand les Gregeoys sortirent du cheval en Troye. Et par ce moyen fut guery et reduyt à sa premiere convalescence. Et de ces pillules d’arain en avez une en Orleans sus le clochier de l’esglise de saincte Croix.





OR messieurs vous avez ouy ung commencement de l’histoire horrificque de mon maistre et seigneur Pantagruel. Icy ie feray fin à ce premier livre : car la teste me faict ung peu mal, et sens bien que les registres de mon cerveau sont quelque peu brouillez de ceste purée de Septembre. Vous aurez le reste de l’histoire à ces foires de Francfort prochainement venantes : et là vous verrez comment trouva la pierre philosophalle. Et comment il passa les monts Caspiens, comment il naviga par la mer Athlanticque et desfit les Caniballes et conquesta les isles de Perlas. Comment il espousa la fille du roy de Inde dit Prestre Iehan. Comment il combatit contre les diables, et feist brusler cinq chambres d’enfer, et rompit iiii. dentz à Lucifer et une corne au cul. Comment il visita les regions de la lune, pour sçavoir si à la verité la lune n’estoit pas entiere : mais que les femmes en avoient iii. quartiers en la teste. Et mille aultres petites ioyeusettez toutes veritables : ce sont beaux textes d’evangilles en françoys. Bonsoir messieurs, pardonnate my, et ne pensez pas tant à mes faultes que vous ne pensez bien es vostres.





Finis.




LA VIE

INESTIMABLE



DV GRAND

Gargantua, pere de

Pantagruel iadis cõpoſée

par L’abſtracteur

de quĩte eſsẽce


Liure plein de

pantagrueliſme





On les vend a Lyon, chés

Frãçoys Iuste devãt noſtre

Dame de Confort.





Au Lecteurs.





Amis lecteurs qui ce livre lisez,

Despouillez vous de toute affection.

Et le lisants ne vous scandalisez,

Il ne contient mal ne infection.

Vray est qu’icy peu de perfection

Vous apprendrez, si non en cas de rire.

Aultre argument ne peut mon cueur elire.

Voiant le dueil qui vous mine & consomme,

Mieulx est de ris que de larmes escrire,

Pour ce que rire est le propre de l’homme.





VIVEz IOYEUx





Prologue de lauteur.




BEuveurs tresillustres & vous Verolez tresprecieux (car à vous non à aultres sont dediez mes escriptz) Alcibiades en un dialoge de Platon, intitulé Le banquet, louant son precepteur Socrates sans controverse prince des philosophes : entre aultres paroles le dict estre semblable es Silènes. Silènes estoyent iadis petites boites telles que voyons de present es bouticqs des apothecaires, pinctes au dessus de figures ioyeuses et frivoles, comme de Harpies, Satyres, oysons bridez, lievres cornuz, canes bastées, boucqs volans, cerfz limonniers, & aultres telles pinctures contrefaictes à plaisir pour exciter le monde à rire. Quel fut Silène maistre du bon Bacchus. Mais au dedans l’on reservoit les fines drogues, comme Baulme, Ambre gris, Amomon, Musc, zivette, pierreries, et aultres choses precieuses. Tel disoit estre Socrates : parce que le voyans au dehors, & l’estimans par l’exteriore apparence, n’en eussiez donné un coupeau d’oignon : tant laid il estoit de corps & ridicule en son maintien, le nez pointu, le reguard d’un taureau : le visaige d’un fol : simple en meurs, rusticq en vestemens, pauvre de fortune, infortuné en femmes, inepte à tous offices de la republicque, tousiours riant, tousiours beuvant à un chascun, tousiours se guabelant, tousiours dissimulant son divin sçavoir. Mais ouvrans ceste boite, eussiez au dedans trouvé une celeste & impreciable drogue : entendement plus que humain, vertu merveilleuse, couraige invincible, sobresse non pareille, contentement certain, asseurance parfaicte, desprivement incroyable de tout ce pourquoy les humains tant veiglent, courent, travaillent, navigent & bataillent. À quel propos, en vostre advis, tend ce prelude, & coup d’essay ? Par autant que vous mes bons disciples, & quelques aultres folz de seiour lisans les ioyeux tiltres d’aulcuns livres de nostre invention, comme Gargantua, Pantagruel, Fessepinthe, La dignité des braguettes, Des poys au lard cum commento etc, iugez trop facilement ne estre au dedans traicté que mocqueries, folateries, & menteries ioyeuses : veu que que l’enseigne exteriore (c’est le tiltre) sans plus avant enquerir, est communément repceu à derision & gaudisserie. Mais par telle legiereté ne convient estimer les œuvres des humains. Car vo’mesmes dictes, que l’habit ne faict point le moine : & tel est vestu d’habit monachal, qui au dedans n’est rien moins que moyne : & tel vestu de cappe hispanole, qui en son couraige nullement affiert à Hispane. C’est pourquoy fault ouvrir le livre : et soigneusement peser ce qui y est deduict. Lors congnoistrez que la drogue dedans contenue est bien d’aultre valeur, que ne promettoit la boitte. C’est à dire que les matieres icy traictées ne sont tant folastres, comme le tiltre au dessus pretendoit. Et posé le cas, qu’on sens literal vo’trouvez matières assez ioyeuses & bien correspondentes au nom, toutesfois pas demourer là ne fault, comme au chant des Sirènes : ains à plus hault sens interpreter ce que par adventure cuidiez dict en guaieté de cueur. Crochetastes vo’oncques bouteilles ? Caisgne. Redvisez à memoire la contenence qu’aviez. Mais veistez vo’oncques chien rencontrant quelque os medullare ? C’est comme dict Platon li. 2 de rep. la beste du monde plus philosophe. Si veu l’avez : vo’avez peu noter de quelle devotion il le guette : de quel soing il le guarde : de quel ferveur il le tient : de quelle prudence il l’entomne : de quelle affection il le brise : et de quelle diligence il le sugce. Qui l’induict à ce faire ? Quel est l’espoir de son estude ? quel bien y pretend il ? Rien plus qu’un peu de mouelle. Vray est que ce peu, plus est delicieux que le beaucoup de toutes aultres pour ce que la mouelle est aliment elabouré à perfection de nature, comme dict Galen 3. facu. natural. & 11. de usu particu. À l’exemple d’icelluy vo’convient estre saiges pour fleurer sentir & estimer ces beaux livres de haulte gresse, legiers au prochaz : & hardiz à la rencontre. Puis pour curieuse leczon, & meditation frequente rompre l’os, & sugcer la substantificque mouelle. C’est à dire : ce que ientends par ces symboles Pythagoricques, avecques espoir certain d’estre faictz escors & preux à ladicte lecture. Car en icelle bien aultre goust trouverez, & doctrine plus absconce que vous revelera de tresaultz sacremens & mystères horrificques, tant en ce que concerne nostre religion, que aussi l’estat politicq & vie oeconomicque. Croiez en vostre foy qu’oncques Homere escrivent l’Iliade & Odyssée, pensast es allegories, lesquelles de luy ont beluté Plutarche, Heraclides Ponticq, Eustatie, & Phornute : & ce que d’iceulx Politian a desrobé ? Si le croiez : vo’n’aprochez ne de pieds ne de mains à mon opinion : qui decrete icelles aussi peu avoir esté songeez d’Homere, que d’Ovide en ses metamorphoses, les sacremens d’evangile : lesquelz un frère Lubin vray croquelardon s’est efforcé desmontrer, si d’adventure il rencontroit gens aussi folz que luy : & (comme dict le proverbe) couvercle digne du chaudron. Si ne le croiez : quelle cause est, pourquoy autant n’en ferez de ces ioyeuses et nouvelles chronicques ? Combien que les dictant n’y pensasse en plus que vo’qui paradventure beviez comme moy. Car à la composition de ce livre seigneurial, ie ne perdys ny emploiay oncques plus ny aultre temps, que celluy qui estoit estably à prendre ma refection corporelle : sçavoir est, beuvant et mangeant. Aussi est ce la iuste heure, d’escrire ces haultes matières et sciences profundes. Comme bien faire sçavoit Homere paragon de tous philologes, et Ennie père des poëtes latins, ainsi que tesmoigne Horate, quoy qu’un malautru ait dict, que ses carmes sentoyent plus le vin que l’huile, Autant en dist un Tirelupin de mes livres, mais bren pour luy. L’odeur du vin ô combien plus est friant/ riant/ priant/ plus celeste, & delicieux que d’huile. Et prendray autant à gloire qu’on die de moy, que plus en vin ay despendu que en huyle, que feinst Demosthenes, quand de luy on disoit, que plus en huyle que en vin despendoit. À moy n’est que honneur et gloire, d’estre dict et reputé bon gaultier et bon compaignon : & en ce nom suis bien venu en toutes bonnes compaignies de Pantagruelistes : à Demosthenes fut reproché par un chagrin que ses oraisons sentoyent comme la serpillière d’un hord & sale huilier. Pourtant interpretez tous mes faictz et mes dictz en la perfectissime partie, ayez en reverence le cerveau caseiforme qui vous paist de ces belles billes vezées, et à vostre povoyr tenez moy tousiours ioyeux. Or esbaudissez vous mes amours, & guayement lisez le reste : tout à l’aise du corps et au profict des reins. Mais escoutaz vietz d’azes, que le mau

lubec vous trousque : vous soubvieigne de boyre à my pour la

pareille : et ie vous plegeray

tout are metys.





De la genealogie & antiquité de Gargantua.




JE vous remectz à la grande chronicque Pantagrueline recognoistre la genealogie & antiquité, dont nous est venu Gargantua. En icelle vous entendrez plus au long comment les geans nasquirent en ce monde : et comment d’iceulx par lignes directes yssit Gargantua père de Pantagruel : et ne vous faschera, si pour le present ie m’en deporte. Combien que la chose soit telle : que tant plus seroit remembrée, tant plus elle plairoit à vos seigneuries : comme vous avez l’auctorité de Flacce, qui dict estre aulcuns propos, telz que ceulx cy, qui plus sont delectables, quand plus souvent sont redictz. Pleust à Dieu qu’un chascun sceust aussi certainement sa genealogie, depuis l’arche de Noë iusques à cest eage. Ie pense que plusieurs sont auiourd’huy empereurs, roys ducz, princes, et papes, en la terre, lesquelz sont descenduz de quelque porteurs de rogatons & de coustretz. Comme au rebours plusieurs sont gueux de l’hostiaire, souffreteux, & miserables : lesquelz sont descenduz de sang & ligne de grandz roys & empereurs : attendu l’admirable transport des règnes & empires : des Assyriens es Medes, des Medes es Perses, des Perses es Macedones, des Macedones es Romains, des Romains es Grecz, des Grecz es Françoys. Et pour vous donner à entendre de moy qui parle, ie cuyde que soye descendu de quelque riche roy ou prince on temps iadis. Car oncques ne veistes homme, qui eust plus grande affection d’estre roy & riche que moy : affin de faire grand chère et pas ne travailler, et bien enrichir mes amis & tous gens de bien & de sçavoir. Mais en ce ie me reconforte que en l’aultre monde ie le feray. voyre plus grand que de present ne l’auseroye soubhaiter. Vous en telle ou meilleur pensée reconfortez vostre malheur, & beuvez frays si faire ce peut. Retournant à nos moutons, ie vous diz que par un don souverain de dieu nous a esté reservée l’antiquité & genealogie de Gargantua, plus entière que nulle aultre, de dieu ie ne parle, car il ne me appartient, aussy les diables (ce sont les caffars) se y opposent. Et fut trouvée par Iean Audeau, en un pré qu’il avoit près l’arceau gualeau au dessoubz de l’Olive, tirant à Marsay. Duquel faisant lever les fossez, touchèrent les piocheurs de leurs marres, un grand tombeau de bronze long sans mesure : car oncques n’en trouvèrent le bout, parce qu’il entroit trop avant les escluses de Vienne. Icelluy ouvrans en certain lieu signé au dessus d’un goubelet, à l’entour du quel estoit escript en lettres Ethrusques, HIC BIBITUR, trouvèrent neuf flaccons en tel ordre qu’on assiet les quilles en Guascoigne. Des quelz celluy qu’on my lieu estoit, couvroit un gros/ gras/ grand/ gris/ ioly/ petit/ moisy/ livret, plus mais non mieux sentent que roses. En icelluy fut la dicte genealogie trouvée escripte au long, de letres cancelleresques, non en papier, non en parchemin, non en cere : mais en escorce d’Ormeau, tant toutesfoys usées par vetusté, qu’à poine en povoit on trois recognoistre de ranc. Ie (combien que indigne) y fuz appelé : et à grand renfort de bezicles practicant l’art dont on peut lire lettres non apparentes, comme enseigne Aristotele, la translatay, ainsi que veoir pourrez en Pantagruelisants, c’est à dire, beuvans à gré, et lisants les histoires horrificques de Pantagruel. A la fin du livre estoit un petit traicté intitulé, Les fanfreluches antidotées. Les ratz & blattes ou (affin que ie ne mente) aultres malignes bestes avoient brousté le commencement, le reste iay cy dessoubz adiousté, par reverence de l’antiquaille.





Les fanfreluches antidotées

trouvées en un monument antique.




I.E enu le grand compteur des Cimbres

, "sant par l’aer, de peur de la rousée,

sa venue on a remply les timbres

beurre fraiz, tombant par une housée

u quel quand fut la grand mère arrousée



Cria tout hault, hers par grace peschez le.

Car sa barbe est presque toute embousée :

Du pour le moins, tenez luy une eschelle.



Aulcuns disoient, que leicher sa pantoufle

Estoit meilleur que gaigner les pardons :

Mais il survint un affecté de Marroufle,

Sorti du creux où l’on pesche aux gardons

Qui dist, messieurs pour dieu no’en gardons

L’anguille y est, & en cest estau mussé,

La trouverez (si de près reguardons)

Une grand tare au fond de son aumusse.



Qaund fut au poinct du lire le chapitre,

On n’y trouva que les cornes d’un veau.

Ie (disoyt il) sens le fond de ma mitre

Si froyd que autour me morfond le cerveau.

On l’eschauda d’un parfunct de naveau.

Et fut content de soy tenir es atres,

Pourveu qu’on feist un limonnier nouveau

A tant de gents qui sont acariatres.



Leur propos fut du trou de sainct Patrice,

De Gibraltar, & de mile aultres trous :

S’on les pourroit reduire à cicatrice,

Par tel moien, que plus n’eussent la tous.

Veu qu’il sembloit impertinent à tous :

Les veoir ainsi à chascun sent baisler.

Si d’adventure ilz estoient à poinct clous,

On les pourroit pour houstage bailler.



En cest arrest le corbeau fut pelé

Par Hercules, qui venoit de Lybie,



Quoy ? dit Minos, que ny suis ie appelé

Excepté moy tout le monde on convie.

Et puis l’on veult que passé mon envie,

A les fournir d’huytres & de grenoilles.

Ie donne au diable en cas que de ma vie

Preigne à mercy leur vente de quenoilles.



Pour les matter survint Q.B. qui clope,

Au saufconduit des mistes Sansonnetz.

Le tamiseur, cousin du grand Cyclope,

Les massacra. Chascun mousche son nez.

E, ce gueret peu de bougrins sont nez,

Qu’on n’ait berné sus le moulin à tan,

Courrez y tous : & à l’arme sonnez.

Plus y aurez, que n’y eustes antan.



Bien peu après, l’oyseau de Iuppiter

Delibera pariser pour le pire,

Mais les voyant tant fort se despitter,

Craignit qu’on mist ras/ ius/ bas/ mat l’empire

Et mieulx aima le feu du ciel empire

Au tronc ravir où l’on vend les forestz :

Que l’aer serain, contre qui l’on conspire,

Assubiectir es dictz des Massoretz.



Le tout conclud fut à poincte affilée,

Maulgré Até, la cuisse heronnière.

Que là s’asist, voyant Penthasilée

Sus ses vieulx ans prinse pour cressonnière

Chascun crioyt, villaine charbonnière

T’apartient il toy trouver par chemin :

Tu la tolluz la Rhomaine bannière,

Qu’on avoit faict au trait du parchemin.





Ne fust Iuno, que dessoubz, l’arc celeste

Avecq son duc tendoit à la pippée :

On luy eust faict un tour si tresmoleste

Que de tous poincts elle eust esté frippée.

L’accord fut tel, que d’icelle lippée

Elle en auroit deux œufz de Proserpine.

Et si iamais elle y estoit grippée,

On la lieroit au mont de l’Albespine.



Sept moys après, houstez en vingt & deux,

Cil qui iadis anihila Carthage,

Courtoysement se mist en mylieu d’eulx

Les requèrent d’avoi son heritage :

Du bien qu’on feist iustement le partage

Scelon la loy que l’on tire au rivet,

Distribuent un tatin du potage

A ses amis, qui firent le brevet.



Mais l’an viendra signé d’un arc turquoys,

De cinq fuseaux, a trois culz de marmite :

On quel le dos d’un roy trop peu courtoys

Poivre sera soubz vn habit d’hermite.

O la pitié. Pour vne chattemite

Laisserez vous engouffrer tant d’arpens ?

Cessez/ Cessez/ ce masque nul n’imite,

Retirez vous au frère des serpens.



Cest ans passé, cil qui est, regnera.

Paissiblement avecq ses bons amis.

Ny Brusq, ny Smach lors ne dominera

Tout bon vouloir aura son compromis.

Et le soulas qui iadis fut promis

Es gens du ciel, viendra en son befroy.



Lors les haratz qui estoient esthommys

Triumpheront en royal palefroy.



Et durera ce temps de passepasse

Iusques à tant que Mars ayt les empas.

Puis en viendra un que tous aultres passe

Dilitieux, plaisant, beau sans compas,

Levez vos cueurs : tendez à ce repas

Tous mes féaulx. Car tel est trespassé

Qui pour tout bien ne retourneroit pas,

Tant sera lors clamé le temps passé,



Finablement celluy qui fut de cyre

Sera logé au gond du Iacquemart.

Plus ne sera reclamé, cyre, cyre,

Le brimbaleur, qui tient le coquemart.

Heu, qui pourroit saisir son braquemart ?

Tout seroient nez les tintouins cabus :

Et pourroit on à fil de poulemart

Tout baffouer le maguazin d’abus.





Comment Gargantua fut onze moys

porté au ventre de sa mère.




GRandgouzier estoit bon raillard en son temps, aymant à boyre net autant que home qui pour lors feust on monde, & mangeoit volentiers salé. A ceste fin avoit ordinairement bonne munition de iambons de Magence et de baione, force langues de bœuf fumées, abondance de andouilles en la saison et bœuf sallé à la moustarde. Renfort de boutargues, provision de saulcisses, non de Bouloigne (car il craignoit ly bouconé de Lombard) mais de Bigorre, de Lonquaulnay, de la Brene, de Rouargue. En son eage virile espousa Gargamelle fille du roy des Parpaillos, belle gouge et de bonne troigne. Et faisoient eulx deux souvent ensemble la beste à deux douz, ioieusement se frotans leur lard, tant qu’elle engroissa d’un beau filz, et le porta iusques à l’unziesme mois. Car autant, voire d’adventage, peuvent les femmes ventre porter, mesmement quand c’est quelque chef d’œuvre, & personnage qui doive en son temps faires grandes prouesses. Comme dict Homere que l’enfant (du quel Neptune engroissa la nymphe) nasquit l’an après revolu : ce fut le douziesme mois. Car (comme dict A. Gelle lib. 3.) ce long temps convenoit à la maiesté de Neptune, affin qu’en icelluy l’enfant feust formé à perfection. A pareille raison Iupiter feist durer vlviii. heures la nuyct qu’il coucha avecques Alcmene. Car en moins de temps n’eust il peu forger Hercules : qui nettoia le monde de monstres & tirans. Messieurs les anciens Pantagruelistes ont conformé ce que ie dis, & ont declairé non seulement possible, mais aussi legitime l’enfant né de femme l’unziesme moys après la mort de son mary. Hyppocrates lib. de alimento. Pline li. 7 cap. 5. Plaute in Cistellaria. Marcus Varro en la satyre inscripte, Le Testament, allegant l’autorité d’Aristoteles à ce propous. Censorinus li. De die natali. Aristoteles lib. vii. cap. iii & iiii de nat. alalium. Gellius li iii ca. xvi. Et mille aultres folz. Le nombre desquelz a esté par les legistes accreu. ff. de fuis & legit. l. Intestato. › fi. Et in Autent, de restitut & ea que parit in. vi. mens. Dabundant en ont chaffourré leur robidilardicque loy Gallus. ff. de lib. & posthu. & l. Septimo. ff. de flat. homi. & quelques aultres, que pour le present dire n’ause. Moiennans lesquelles loys, les femmes veusves peuvent franchement iouer du serrecropière à tous enviz & toutes restes, deux moys après le trespas de leurs mariz. Ie vous prie par grace vous aultres mes bons averlans si d’icelles en trouvez que vaillent le desbraguetter, montez dessus & me les amenez. Car si on troisiesme moys elles engroissent : leur fruict sera heritier du deffunct. Et la groisse congneue, poussent hardiment oultre, & vogue la gualée, puisque la panse est pleine. Comme Iulie fille de l’empereur Octavian ne se abandonnoyt à ses taboureurs, sinon quand elle se sentoyt grosse, à la forme que la navire reçoyt son pilot, que premierement ne soyt callafatée & chargée. Et si personne les blasme de soy faire rataconniculer ainsi suz leur groisse : veu que les bestes suz leurs ventrées n’endurent iamais le masle masculant : elles responderont que ce sont bestes, mais elles sont femmes : bien entendentes les beaulx & ioyeux menuz droictz de superfetation : comme iadis respondit Populie scelon le raport de Macrobe li. ij Saturnal. Si le diavol ne vieult qu’elles engroissent, il fauldra tortre le bouzil, et bouche clause.





Comment Gargamelle estant grousse de

Gargantua se porta à manger trippes.




LOccasion & manière comment Gargamelle enfanta fut telle. Et si ne le croiez, le fondement vo’escappe. Le fondement luy escappoit une après disnée un iour de febvrier, par trop avoir mangé de gaudebillaux. Gaudebillaux : sont grandes tripes de coiraux. Coiraux : sont beufz engressez à la crèche & prez guimaulx. Prez guimaux : sont qui portent herbe deux fois l’an. D’iceulx gras beufz avoient faict tuer trois cens soixante sept mile et quatorze, pour estre à mardy gras sallez : affin qu’en la prime vère ilz eussent beuf de saison à tas, pour mieulx entrer en vin. Les tripes furent copieuses, comment entendez : & tant friandes estoient, que chascun en leichoit ses doigtz. Mais la grande diablerie à quatre personnaiges estoit estoit bien en ce que possible n’estoit longuement les reserver. Car elles feussent pourries. Ce que sembloit indecent. Dont fut conclud, qu’ilz les bauffreroient sans rien y perdre. A ce faire convièrent tous les citadins de Sainneais, de Suillé, de la Rocheclermaud, de Vaugaudry, sans laisser arrière le Coudray/ Monpensier/ le Gué de Vède & aultres voisins : tous bons beveurs, bons compaignons, & beaux ioueurs de quillela. Le bon homme Grandgousier y prenoit plaisir bien grand, & commendoit que tout allast par escuelles. Disoit toutesfois à sa femme, qu’elle en mangeast le moins, veu qu’elle aprochoit de son terme, & que ceste tripaille n’estoit viande moult louable. Celluy (disoit il) a grande envie de mascher merde, qui d’icelle le sac mangeve. Non obstant ces remontrances, elle en mangea sèze muiz/ deux bussars/ et six tepins ô belle matière fecale que doivoit boursoufler en elle. Après disner tous allèrent (pelle/melle) à la saulaie : & là sus l’herbe drue dancèrent au son des ioyeux flageolletz, et doulces cornemuses : tant baudement, que c’estoit passetemps celeste les veoir ainsi soy riguoller. Puis entrèrent en propos de ressieuner on propre lieu. Lors flaccons d’aller, goubeletz de voler, breusses de tinter. Tire, baille, tourne, brouille. Boutte à moy, sans eau, ainsi mon ami, fouette moi ce verre gualentement, produiz moi du clairet, verre pleurant. Treves de soif ha faulce fiebvre ne t’en iras tu pas ? Par ma foy ma commère ie ne peuz entrer en bette. Vous estez morfondue m’amie. Voire. Ventre sainct Quenet parlons de boire. Ceste main vo’guaste le nez. O, quants aultres y entreront, avant que cestuy cy en sorte. Boire à si petit gué : c’est pour rompre son poictral. Cecy s’appelle pippée à flacons. Quelle difference est entre bouteille et flaccon ? grande, car bouteille est fermée à bouchon, & flaccon à vitz. Nos peres beurent bien & vuiderent les potz. C’est bien chié chanté, beuvons. Voulez vous rien mander à la riviere ? cestuy cy va laver les tripes. Ie boy comme un templier, & ie tanquam sponsus. & moy sicut terra sine aqua. Un synonyme de iambon ? c’est un poulain. Par le poulain on descend le vin en cave, & par le iambon, en l’estomach. Or cza à boire boire cza. Il n’y a poinct charge. Respice personam : pone pro duos : bus non est in usu. Si ie montois aussi bien comme iavalle, ie feusse piecza hault en l’aer. Mais si ma couille pissoit telle urine, la voudriez vo’bien sugcer ? Ie retiens après. Paige baille, ie t’insinue ma nomination en mon tour. Hume Guillot, encores y en a il on pot. Remede contre la soif ? Il est contraire a celluy qui est contre morsure de chien. Courrez tousiours apres le chien, iamais ne vous mordera : beuvez tousiours avant la soif, & iamais ne vous adviendra. Du blanc. Verse tout. Verse de par le diable, verse. Decza/ tout plein, la langue me pele. Lans trigue, a toy compaing dehayt/dehayt. La/la/la. C’est morfiaillé cela. O, lachrima Christi, c’est de la Devinière, c’est vin pineau. O, le gentil vin blanc, et par mon ame ce n’est que vin de tafetas. Hen, hen/ il est à une aureille, bien drappé, & de bonne laine. Mon compaignon couraige. Pour ce ieu, nous ne volerons pas car i’ay faict vn leué. Ex hoc in hoc. Il n’y a poinct d’enchantement. Chascun de vous l’a veu. Ie y suis maistre passe, de passe. A brun a brun/ ie suis prestre Mace. O les beuueurs, O les alterez. Page, mon amy, emplys icy et couronne le vin ie te pry. A la Cardinale. Natura abhorret vacuum. Diriez vous qu’une mousche y eust beu ? A la mode de Bretaigne. Net/net à ce pyot. Avallez, ce sont herbes.





Comment Gargantua nasquit

en faczon bien estrange.




EUlx tenens ces menuz propos de beuverie, Gargamelle commencza se porter mal du bas. Dont Grandgousier se leva dessus l’herbe, & la reconfortoit honestement, pensant que ce feust mal d’enfant, & luy disant, qu’elle s’estoit la herbee soubz la saullaye, & qu’en brief elle feroit piedz neufz, par ce luy convenoit prendre couraige nouveau au nouvel advenement de son poupon, & encores que la douleur luy feust quelque peu en fascherie : toutesfoys que ycelle seroit briefve, et la ioye qui toust succederoit, luy tolliroit tout c’est ennuy : en sorte que seulement ne luy en resteroit la soubvenence. Ie le prouve (disoit il) Nostre saulveur dict en l’evangile. Ioan. 16. La femme qui est à l’heure de son enfantement, a tristesse : mais lorsqu’elle a enfanté, elle n’a soubvenir aulcun de son angoisse. Hâ ! (dist elle) vous dictes bien, et ayme beaucoup mieulx ouyr telz propos de l’evangile, et mieulx m’en trouve, que de ouyr la vie de saincte Marguarite, ou quelque aultre capharderie. Mais pleust à dieu que vous l’eussiez coupé. Quoy ? dist Grandgosier ? Hé (dist elle) que vous estes bon homme, vous l’entendez bien. Mon membre (dist il) ? Sang de les cabres, s’il vous semble bon, faictez apporter un cousteau. Ha (dist elle) : à dieu ne plaise, dieu me le pardoyent, ie ne le dis pas de bon cueur : et pour ma parolle n’en faictez ne pys ne moins. Mais ie auray prou d’affayres auiourd’uy, si dieu ne me ayde, et tout par vostre membre, que vous feussiez bien ayse. Couraire, couraige (dist il) : ne vous souciez du reste, & laissez fayre aux quatre bœufz de davant. Ie m’en voys boyre encores quelque veguade. Si ce pendant vous survenoyt quelque mal, ie me tiendray près, huschant en paulme ie me rendray à vous. Peu de temps après elle commencza de lamenter, et cryer. Et soubdain vindrent à tas saiges femmes de tous coustez. Et la tastant par le bas, trouvèrent quelques pellauderies, assez de maulvais goust, et pensoyent que ce feust l’enfant, mais c’estoit le fondement qui luy escappoit, à la mollification du droict intestine, lequel vous appelez le boyau cullier, par trop avoir mangé des tripes, dont avons parlé cy dessus. Dont une horde vieigle de la compaignie, laquelle avoit la reputation d’estre grande medicine et là estoit venue de Brizepaille d’auprès de Sainctgenou d’avant soixante ans, luy feist un restrinctif si horrible, que tous ses larrys tant feurent oppilez et reserrez, que à grande pene avecques les dents, vous les eussiez eslargiz, qui est chose bien horrible à penser : mesmement que le diable à la messe de sainct Martin escripvent le caquet de deux gualoises, à belles dentz allongea son parchemin. Par cest inconvenient feurent au dessus relaschez les cotyledons de la matrice, par lesquelz sursaulta l’enfant, et entra en la vène creuse, et gravant par le diaphragme iusques au dessus des espaules (où la dicte vène se part en deux) print son chemin à gausche, et sortit par l’aureille senestre. Soubdain qu’il feut né, il ne crya pas comme les aultres enfans/ mies/ mies/ Mies. Mais à haulte voix s’escryoit, à boyre, à boyre, à boyre. Comme invitant tout le monde à boyre. Ie me doubte que ne croyez asseurement ceste estrange nativité. Si ne le croyez, ie ne m’en soucye pas, mais un homme de bien, un homme de bon sens croyt tousiours ce qu’on luy dict, et ce qu’il trouve par escript. Ne dict pas Solomon proverbiorum. I 4 ? Innocens credit omni verbo re. Et sainct Paul, prime Corinthio. I 3. Charitas omnia credit. Pourquoy ne le croyriez vous ? Pour ce (dictez vous) qu’il n’y a nulle apparence. Ie vous dicz, que pour ceste seule cause, vous le debvez croyre en foy parfaicte. Car les Sorbonistes disent, que foy est argument des choses de nulle apparence. Est ce contre nostre loy, nostre foy, contre raison, contre la saincte escripture ? De ma par ie ne trouve rien escript es bibles sainctes, qui soyt contre cela. Mais si le vouloir de Dieu estoyt tel, diriez vous qu’il ne l’eust peu fayre ? Ha pour grace, ne emburelucocquez iamais vos espritz que a Dieu rien n’est impossible. Et s’il vouloit les femmes auroyent dorenavant ainsi leurs enfans par l’aureille, Bacchus ne feut il pas engendré par la cuisse de Iuppiter ? Rocquetaillade nasquit elle pas du talon de sa mère ? Minerve, ne nasquit elle pas du cerveau par l’aureille de Iuppiter ? Mais vous seriez bien dadvantaige esbahys & estonnez, si ie vous exposoys presentement tout le chapitre de Pline, on quel parle des enfantemens estranges, et contre nature. Et toutesfoys ie ne suis poinct menteur tant asseuré comme il a esté. Lisez le on septiesme de sa naturelle histoyre, cha. 3. & ne m’en tabustez plus l’entendement.





Comment le nom fut imposé à

Gargantua : et comment

il humoyt le piot.






LE bonhomme Grantgousier beuvant, et se rigollant avecques les aultres entendit le cris horrible que son filz avoit faict entrant en lumière de ce monde, quand il brasmoit demandant à boyre/ à boyre/ à boyre/ dont il dist, que grant tu as, supple le gousier. Ce que oyans les assistans, dirent que vrayment il debvoit avoir par ce le nom Gargantua, puis que telle avoyt esté la première parole de son père à sa nativité, à l’imitation et exemple des anciens Hebreux. À quoy fut condescendu par icelluy, & pleut tresbien à sa mère. Et pour l’appaiser, luy donnèrent à boyre à tirelarigot, et feut porté sus les fonts, et là baptisé, comme est la coustume des bons christians. Et luy feurent ordonnées dix et sept mille neuf cens vaches de Pautille, et de Brehemond : pour l’alaicter ordinairement, car de trouver une nourrice convenente n’estoit possible en tout le pais, consideré la grande quantité, de laict requis pour icelluy alimenter. Combien qu’aulcuns docteurs Scotistes ayent affermé que sa mère l’alaicta, et qu’elle pouvoit trayre de ses mammelles quatorze cens pippes de laict pour chascune fois. Ce que n’est vraysemblable. Et a esté la proposition declarée par Sorbone scandaleuse, et des pitoyables aureilles offensive, et sentant de loing heresie. En cest estat passa iusques à un an et dix moys, en quel temps par le conseil des medicins on commencza le porter, & fut faicte une belle charrette à bœufz par l’invention de Iean Denyau, et là dedans on le pourmenoit par cy/ par là, ioyeusement & le faisoyt bon veoir car il portoit bonne troigne, et avoyt presque dix et huyt mentons : & ne cryoit que bien peu, mais il se couchioyt à toutes heures, car il estoit merveilleusement phlegmaticque des fesses, tant de sa complexion naturelle, que de la disposition accidentale qui luy estoit advenue par trop humer de purée Septembrale. Et n’en humoyt poinct sans cause. Car s’il advenoyt qu’il feut despit, courroussé, faché, ou marry, s’il trepignoyt/ s’il pleuroyt, s’il cryoit, luy aportant à boyre, l’on le remettoyt en nature, & soubdain demouroyt quoy et ioyeux. Une de ses gouvernantes m’a dict, que de ce fayre il estoyt tant coustumier, qu’au seul son des pinthes & flaccons, il entroyt en ecstase, comme s’il goustoyt les ioyes de paradis. En sorte qu’elles considerant ceste complexion divine pour le resiouyr au matin faisoyent davant luy donner des verres avecques un cousteau, ou des flaccons avecques leur toupon, ou des pinthes avecques leur couvercle. Auquel son il s’esguayoit, il tressailoit, & luy mesmes se bressoit en dodelinant de la teste, monichordisant des doigtz, & baritonant du cul.





Comment on vestit Gargantua.




LUy estant en cest aage, son père ordonna qu’on luy feist des habillemens à sa livrée : laquelle estoit de blanc et bleu. De faict on y besoigna et furent faictz, taillez et cousuz à la mode qui pour lors couroyt. Par les anciennes pantarches, qui sont en la chambre des comptes à Montsoreau, ie trouve qu’il feut vestu en la faczon que s’ensuyt. Pour sa chemise, furent leveez neuf cens aulnes de toille de Chasteleraud, et deux cens pour les coussons en sorte de carreaux, lesquelz on mist soubz les esselles. Et n’estoit point froncée, car la fronseure des chemises n’a poinct esté inventée, si non depuis que les lingières, lors que la poincte de leur aigueille estoit rompue, ont commencé à besoigner du cul.

Pour son pourpoint feurent leveez huyt cens treize aulnes de satin blanc, et pour les agueillettes quinze cens neuf peaux et demye de chiens, lors commencza le monde de attacher les chausses au pourpoint. Et non le pourpoint aux chausses, car c’est chose contre nature, comme amplement a déclaré Olkam sus les Exponibles de M. Haultechaussade.

Pour ses chausses feurent leveez unze cens cinq aulnes, et un tiers d’estamet blanc, et feurent deschicqueteez en forme de columnes strieez, et crenelées par le darrière, affin de n’eschaufer les reins. Et flocquoit par dedans la deschicqueteure, de damas bleu, tant que besoin estoit. Et notez qu’il avoit tresbelles griefves, & bien proportionneez au reste de la nature.

Pour la braguette : feurent leveez seize aulnes un quartier d’icelluy mesmes drap, et feut la forme d’icelle comme d’un arc boutant, bien estachée ioyeusement à deux belles boucles d’or, que prenoyent deux crochetz d’esmail, en un chascun desquelz estoit enchassée une grosse esmeraugde de la grosseur d’une pomme d’orange. Car (ainsi que dict Orpheus libro de lapidibus, et Pline lib. ultimo) elle a vertus erective et confortative du membre naturel. L’exiture de la braguette estoyt à la longueur d’une canne, deschicquettée comme les chausses, avecques le damas bleu flottant comme davant. Mais voyans la belle brodeure de canetille, et les plaisans entrelatz d’orfeuverie, guarniz de fins diamens, fins rubiz, fines turquoises, fines esmeraugdes, & unions Persicques, vous l’eussiez comparée à une belle corne d’abondance, telles que voyez es antiquailles, & telle que donna Rhea, es deux nymphes Adrastea, & Ida nourrices de Iuppiter. Tousiours gualante, succulente, resudante, tousiours verdoyante, tousiours fleurissante, tousiours fructifiante, plene d’humeurs, plene de fleurs, plene de fruictz, plene de toutes delices. Ie advoue dieu s’il ne la faisoyt bon veoyr. Mais ie vous en exposeray bien dadvantaige en livre que iay faict De la dignité des braguettes. D’un cas vous advertis, que si elle estoit bien longue & bien ample, si estoyt elle bien guarnie au dedans & bien avitaillée, en riens ne ressemblant les hypocrificques braguettes d’un tas de muguetz, qui ne sont plenes que de vent, au grant interest du sexe feminin.

Pour les souliers furent leveez quatre cens six aulnes de velours bleu cramoysi, & furent deschicquetez à barbe d’escrevisse bien mignonnement. Pour la quarreleure d’yceulx furent employez unze cens peaulx de vache brune, taillée à queue de merluz.

Pour son saye furent leveez dix & huyct cens aulnes de velours bleu tainct en grene, brodé à l’entour de belles vignettes & par le mylieu de pinthes d’argent de canetille, enchevestrées de verges d’or avecques force perles, par ce denotant qu’il feroit un bon fessepinthe en son temps.

Sa ceincture fut de troys cens aulnes & demye de cerge de soye, moytié blanche et moytié bleue.

Son espase ne fut Valentienne, ny son poignart Sarragossoys, car son père haissoyt tous Indalgos Bourrachous marranisez comme diables, mais il eut la belle espée de boys, et le poignart de cuir bouilly, pinctz et dorez comme un chascun soubhaiteroit.

Sa bourse fut faict de la couille d’un Oriflant, que luy donna Her Pracontal proconsul de Lybie.

Pour sa robbe furent levées neuf mille six cens aulnes moins deux tiers de velours bleu comme dessus, tout porfilé d’or en figure diagonale, dont par iuste perspective issoit une couleur innomée, telle que voyez es coulz des tourterelles, qui resiouissoit merveilleusement les yeulx des spectateurs.

Pour son bonnet feurent levées troys cens deux aulnes un quart de velours blanc, et fut la forme d’icelluy large & ronde à la capacuité du chief. Car son père disoit que ces bonnetz à la Marrabeise faictz comme une crouste de pasté porteroyent quelque iour mal encontre à leurs tonduz.

Pour son plumart portoit une belle grande plume bleue prise d’un Onocrotal du pays de Hircanie la saulvaige, bien mignonnement pendente suz l’aureille droicte.

Pour son image avoit en une plataine d’or pesant soixante & huyt marcs, une figure d’esmail competent en laquelle estoit portraict un corps humain ayant deux testes, l’une tirée vers l’aultre, quatre bras, quatre piedz, & deux culz, tel que dict Platon in Symposio, avoir esté l’humaine nature à son commencement mystic & au tour estoit escript en letres Ioniques:



Pour porter au col : eut une chaine d’or pesante vingt et cinq mille soixante & troys marcs d’or, faicte en forme de grosses bacces, entre lesquelles estoyent en œuvre gros Iaspes verds, engravez et taillez en Dracons tous environnez de rayes et estincelles, comme les portoit iadis le roy Nechepsos. Et descendoit iusques à la boucque du petit ventre. Dont toute la vie en eut l’emolument tel que sçavent les medicins Gregoys.

Pour ses guands furent mises en œuvre seize peaulx de lutins, et troys de loups guarous pour la brodure d’iceulx. Et de telle matière luy feurent faictz par l’ordonnance des Cabalistes de Sainlouand.

Pour ses anneaulx (lesquelz soulut son père qu’il portast pour renouveller le signe antique de noblesse) il eut on doigt indice de sa main gausche une escarboucle grosse comme un œuf d’austruche, enchassée en or de seraph bien mignonnement. On doigt medical d’icelle, eut un aneau faict des quatre metaulx ensemble : en la plus merveilleuse faczon : que iamais feust veue, sans que l’acier froissast l’or, sans que l’argent foullast le cuyvre. Le tout fut faict par le capitaine Chappuys et Alcofribas son bon facteur. On doigt medical de la dextre eut un aneau faict en forme spirale, on quel estoyent enchassez un balay en perfection, un diament en poincte, et une esmeraulde de Physon, de pris inestimable. Car Hans Carvel grand lapidaire du roy de Melinde les estimoit à la valeur de soixante neufz millions huict cens nonante et quatre mille moutons à la grand’laine, autant l’estimèrent les Fourques d’Auxbourg.





Des couleurs et livrée

de Gargantua.






LEs couleurs de Gargantua feurent blanc & bleu : comme cy dessus avez peu lire. Et par icelles vouloit son père qu’on entendist que ce luy estoit une ioye celeste. Car le blanc luy signifioyt ioye, plaisir, delices, et resiouyssance & le bleu : choses celestes. Ientends bien que lisans ces motz, vo’mocquez du vieil beuveur, et reputez l’exposition des couleurs par trop indague, et abhorente : & dictes que blanc signifie foy : et bleu, fermeté. Mais sans vous mouvoir, courroucer, eschaufer, ny alterer, car le temps est dangereux respondez moy si bon vous semble. D’aultre contraincte ne useray envers vous, ny aultres quelz qu’ilz soyent. Seulement vo’diray un mot de la bouteille. Qui vo’meut ? qui vous poinct ? qui vous dict ? que blanc signifie foy : et bleu fermeté ? Un (dictez vous) livre trepelu, qui se vend par les bisouars et porteballes on tiltre. Le blason des couleurs. Qui l’a faict ? Quiconques il soyt, en ce a esté prudent, qu’il n’y a poinct mis son nom. Mais au reste, ie ne sçay quoy premier en luy ie doibve admirer, ou son oultrecuydance, ou la besterie. Son oultrecuydance, qui sans raison, sans cause, & sans apparence, a ausé prescrire de son autorité privée quelles choses seroient denotées par les couleurs : ce que est l’usance des tirans qui voulent leur arbitre tenir lieu de raison : non des saiges & scavens qui par raisons manifestes contentent les lecteurs. Sa besterie : qui a exprimé que sans aultres demonstrations & argumens valables le monde reigleroyt ses divises par ses impositions badaudes. De faict (comme dict le proverbe, à cul brenous tousiours abonde merde) il a trouvé quelque reste de niays du temps des haultz bonnetz : lesquelz ont eu foy à ses escriptz. Et scelon yceulx ont taillé leurs aphotegmes et dictez : en ont enchevestré leurs muletz : vestu leurs pages : escartelé leurs chausses : brodé leurs guandz : frangé leurs lictz : painct leurs enseignes : composé chansons : et (qui pis est) faict impostures & laschés tours clandestinement entre les pudicques matrones. En pareilles tenèbres sont comprins ces glorieux de court, lesquelz voulens en leurs divises signifier espoir, font protrayre une sphère : des pennes d’oiseaux, pour penes : de l’Ancholie, pour melancholie : la Lune bicorne pour vivre en croissant : un bancq rompu, pour bancque roupte : non & un alcret, pour non durhabit. Que sont homonymies tant ineptes, tant fades, tant rusticques & barbares, que l’on doiburoyt atacher une queue de renard, au collet, & faire un masque d’une bouze de vache à un chacun d’iceulx, qui en vouldroyt dorenavant user en France. Par mesmes raisons (si raisons les doibz nommer, & non resveries) feroys ie paindre un penier : denotant qu’on me faict pener. Et un pot à moustarde, que c’est mon cueur à qui moult tarde. Et un pot à pisser, c’est un official. Et le fond de mes chausses, c’est un vaisseau de petz, et ma braguette, c’est le greffe des arretz. Et un estront de chien, c’est un tronc de céans, ou gist l’amour de ma mye. Bien aultrement faisoient en temps iadys les saiges de Égypte, quant ilz escripvoient par letres, qu’ilz appelloyent hieroglyphiques. Lesquelles nul n’entendoit qui n’entendist : & un chascun entendoyt qui entendist la vertus/ propriété/ et nature des choses par ycelles figurés. Desquelles Orus Apollon a en Grec composé deux livres, & Polyphile on songe d’amours en dadventage exposé. En France vous en avez quelque transon en la devise de monsieur l’Admiral : laquelle premier porta Octavien Auguste. Mais plus oultre ne fera voile mon esquif entre ces gouffres et guez mal plaisans. Ie retourne faire scalle au port dont suys yssu. Bien ay ie espoir d’en escripre quelque iour plus amplement : & montrer tant par raisons philosophicques, que par auctoritez repceues & approuvées de toute ancienneté, quelles et quantes couleurs sont en nature : & quoy par une chascune peut estre designé, si le prince le veult & commende : cil qui en commendant ensemble donne & povoir & sçavoir.





De ce qu’est signifié par les

coleurs blanc et bleu.






LE blanc doncques signifie ioye, soulas, et liesse : et non à tord le signifie, mais à bon droict & iuste tiltre. Ce que pourrez verifier si arrière mises vos affections voulez entendre ce que presentement ie vous exposeray. Aristotele dict que supposent deux choses contraires en leur espèce : comme bien & mal : vertus & vices : froit & chauld : blanc et noir : volupté & douleur : dueil & tristesse, & ainsi des aultres : si vous les coublez en telle faczon, qu’un contraire d’une espèce conviengne raisonnablement à l’un contraire d’une aultre : il est consequent, que l’aultre contraire compète avecques l’aultre residu. Exemple. Vertus & vice sont contraires en une espèce : aussy sont bien & mal. Si l’un des contraires de la première espèce convient à l’un de la seconde, comme vertus & bien : car il est sceur, que vertus est bonne, ainsi seront les deux residuz, qui sont : mal & vice, car vice est maulvays. Ceste reigle logicale entendue, prenez ces deux contraires, ioye et tristesse : puys ces deux, blanc et noir. Car ilz sont contraires physicalement. Si ainsi doncques est que noir signifie dueil, à bon droict, blanc signifiera ioye. Et n’est poinct ceste signifiance par imposition humaine institué mais recepve par consentement de tout le monde, que les philosophes nomment ius gentium, droict universel valable par toutes contrées. Come assez sçavez, que tous peuples, toutes nations (ie excepte les antiques Syracousans & quelques Argives, qui avoient l’ame de travers) toutes langues voulens exteriorement demonstrer leur tristesse, portent habit de noir : et tout dueil est faict par noir. Lequel consentement universel n’est faict, que nature n’en donne quelque argument & raison : laquelle un chascun peut soubdain par soy comprendre sans aultrement estre instruict de persone, laquelle nous appellons droict naturel. Par le blanc à mesmes induction de nature tout le monde a entendu ioye, liesse, soulas, plaisir et delectation. On temps passé les Thraces & Cretes signoyent les iours bien fortunez et ioyeux, de pierres blanches : les tristes & defortunez, de noires. La nuyct n’est elle pas funeste, triste, et melancholieuse ? Elle est noyre & obscure par privation. La clarté n’esiouit elle pas toute nature ? Elle est blanche plus que chose que soyt. A quoy prouver ie vous pourroys renvoyer au livre de Laurens Dalle contre Bartole, mays le tesmoignage evangelicque vous contentera. Matth. 17. est dict que à la transfiguration de nostre seigneur : vestimenta eius facta sunt alba sicut lux, les vestemens feurent faictz blancs comme la lumière. Par laquelle blancheur lumineuse donnoyt entendre à ses trois apostres l’idée & figure des ioyes eternelles Car par la clarté sont tous humains esiouyz. Comme vous avez le dict d’une vieille qui n’avoyt dens en gueulle, encores disoit elle Bona lux. Et Thobie, vap. V. quant il eut perdu la veue, lors que Raphael le salue, respondit il pas ? Quelle ioye pourray ie avoir moy qui poinct ne voy la lumière du ciel ? En telle couleur tesmoignèrent les anges la ioye de tout l’univers à la resurrection du saulveur. Io. xx. & à son ascension Act. i. De semblable parure veist sainct Iean evangeliste Apocal. 4 & 7. les fidèles vestuz en la celeste & beatifiée Hierusalem. Lisez les histoyres antiques tant Grecques que Romaines, vous trouverez que la ville de Albe premier patron de Rome feut & construite & appellée à l’invention d’une truye blanche. Vous trouverez que si à aulcun après avoir eu des ennemis victoyre, estoyt decreté qu’il entrast Rome en estat triumphant, il y entroyt sur un char tiré par chevaulx blancs. Autant celluy qui y entroit en ovation. Car par signe ny couleur ne povoyent plus certainement exprimer la ioye de leur venue, que par la blancheur. Vous trouverez que Periclès duc des Atheniens voulut celle part de ses gensdarmes esquelz par fort estoyent advenues les febves blanches, passer toute la iournée en ioye, soulas, et repos : ce pendent que ceulx de l’aultre part batailleroient. Mille aultres exemples et lieux à ce propos vous pourroys ie exposer, mais ce n’est icy le lieu. Moyennant laquelle intelligence povez resouldre un problème, lequel Alexandre Aphrodite a reputé insoluble. Pourquoy le Leon, qui de son seul cry et rugissement espovante tous animaulx, seulement crainct & revère le coq blanc ? Car (ainsi que dict Proclus lib. de sacrificio et magia) c’est par ce que la presence de la vertus du Soleil, qui est l’organe et promptuaire de toute lumière terrestre et syderale, plus est symbolisante et competente au coq blanc : tant pour ycelle couleur, que pour sa proprieté & ordre specificque : que au Leon. Plus dict, que en forme Leonine ont esté diables souevnt veuz, lesquelz à la presence d’un coq blanc soubdainement sont disparuz. Ce est la cause pourquoy Gali (ce sont les Françoys ainsi appellez par ce que blancs sont naturellement come laict, que les Grecz nomment gala) volentiers portent plumes blanches sus leurs bonnetz. Car par nature, ilz sont ioyeux, candides, gratieux et bien amez : et pour leur symbole et enseigne ont la fleur plus que nulle aultre blanche : c’est le Lys. Si demendez comment par couleur blanche nature nous induict entendre ioye et liesse : ie vos responds, que l’analogie et conformité est telle. Car comme le blanc exteriorement disgrège et espart la veue, dissolvent manifestement les esperitz visifz, selon l’opinion de Aristote en ses Problèmes, & des perspectifz, et le voyez par experience : quand vous passez les montz couvers de neige : en sorte que vous plaignez de ne povoir bien reguarder, ainsi que Xenophon escript estre advenu à ses gens : et comme Galen expose amplement libr. v. de usu partium : tout ainsi le cueur par ioye excellente est interiorement espart et patist manifeste resolution des esperitz vitaulx. Laquelle tant peut estre acreue : que le cueur demoureroit spolie de son entretien, & par consequent seroit la vie estaincte, comme demonstre ledict Galen li. v. de locis affectis, & li. ij. de symptomaton causis. Et comme estre au temps passé advenu tesmoignent Marc Tulle li. j. questio. Tuscul., Verrius, Aristotele, Tite Live, après la bataille de Cannes, Pline lib. 7. c. 32. & 53. A. Gellius li. 3. c. 15. & aultres, à Diagoras Rodius. Chilo, Sophocles, Dionysius tyrans de Sicile, Philippides, Philemon, Polycrata, Philistion, M. Iuventius, et aultres, qui moururent de ioye. Et comme dict Avicenne in. 2. canone, & lib. de viribus cordis, du zaphran, lequel tant esiouyt le cueur, qu’il le despouille de vie si on en prend en dose excessive, par resolution & dilatation superflue. Ientre plus avant en ceste matière, que ne establissoys au . commencement. Ycy doncques calleray mes voilles, remettant le reste au livre en ce consommé du tout. Et diray en un mot que le bleu signifie certainement le ciel & choses celestes, par mesmes symboles que le blanc signifioit ioye & plaisir.





De l’adolescence de Gargantua.Chapitre. x




GArgantua depuys les troys iusques à cinq ans feut nourry et institué en toute discipline convenente par le commandement de son père, et celluy son temps passa comme les petitz enfans du pais, c’est assavoir à boyre, manger, & dormir, à manger, dormir, & boyre, & dormir, boyre, & manger. Tousiours se vaultroyt par les fanges, se mascaroyt le nez, se chaffouroyt le visage. Et aculoyt ses souliers & baisloit souvent aux mousches & couroyt voulentiers après les parpaillons, desquelz son père tenoyt l’empire. Il pissoyt sus ses souliers, il chyoit en sa chemise, il morvoyt dedans sa soupe. Et patrouilloit par tout. Les petitz chiens de son père mangeoyent en son escuelle. Luy de mesmes mengeoit avecques eulx : Ils luy leschoyent les badigoinces. Et sabez quey hillotz, que mau de pie vous vyre, ce petit paillard tousiours tastonnoyt ses gouvernantes cen dessus dessoubz, cen devant derrière, harry bourriquet : et desià commenczoit exercer sa braguette. Laquelle en chascun iour ses gouvernantes ornoyent de beaux boucques, de beaux rubans, de belles fleurs, de beaux flocquars : & passoyent leur temps à la fayre revenir entre leurs mains, comme la paste dedans la met. Puys s’esclaffoyent de ryre quant elle levoyt les aureilles, comme si le ieu leur eust pleu. L’une la nommoit ma petite dille, l’aultre ma pine, l’aultre ma branche de coural, l’aultre mon bondon, mon bouchon, mon vibrequin, mon possouer, ma terière, ma petite andouille vermeille, ma petite couille bredouille. Elle est à moy disoyt l’une. C’est la mienne, disoyt l’aultre. Moy, (disoyt l’aultre) n’y auray ie rien : par ma say ie la couperay doncques. Ha couper, (disoyt l’aultre) vous luy feriez mal ma dame, coupez vous la choses aux enfans ? Et pour s’esbatre comme les petitz enfans de nostre pays luy feirent un beau virollet des aesles d’un moulin à vent de Myrebalais.





Des chevaulx factices de Gargantua.




PUis affin que toute la vie feust bon chevaulcheur, l’on luy feist un beau grand cheval de boys, lequel il faisoyt penader, saulter, voltiger : ruer & dancer tout ensemble, aller le pas le trot, l’entrepas, le gualot, les ambles, le hobin, le traquenard, le camelin, & l’onagrier. Et luy faisoyt changer de poil, comme font les moines de courtibaux selon les festes, de l’ailbrun, d’alezan, de gris pommellé, de poil de rat, de cerf, de rouen, de vache, de zencle, de pecile, de pye, de leuce. Et luy mesmes d’une grousse traine, feist un aultre cheval pour la chasse, et un aultre d’un fust de pressouer à tous les iours, et d’un grand chaisne une mulle avecques la housse pour la chambre. Encores en eust il dix ou douze à relays, & sept pour la poste. Et tous mettoit coucher auprès de soy. Un iour le seigneur de Pinensac visita son père, en gros train et apparat, on quel iour l’estoyent semblablement venuz veoyr le duc de Francrepas & le comte de Mouillevent, Par ma foy le logis feut un peu estroict pour tant de gens, et singulierement les estables : dont le maistre d’hostel et fourrier dudict seigneur de Painensac pour sçavoir si ailleurs en la maison estoyent estables vacques : s’adressèrent à Gargantua ieune garsonnet, luy demandans secrettement où estoyent les estables des grands chevaulx, pensans que voulentiers les enfans decellent tout. Lors il les mena par les grands degrez du chasteau passant par la seconde salle en une grande gualerie, par laquelle entrèrent en une grosse tour, et eulx montans par aultres degrez, dist le fourrier au maistre d’hostel, cest enfant nous abuse, car les estables ne sont iamais au hault de la maison. C’est (dist le maistre d’hostel) mal entendu à vous. Car ie sçay des lieux à Lyon, à la Basmette, à Chaisnon et ailleurs, où les estables sont au plus hault du logis, ainsi peult estre que darrière y a yssue au montouer. Mais ie le demanderay plus asseurement. Lors demanda à Gargantua. Mon petit mignon, où nous menez vous ? A l’estable (dist il) de mes grands chevaulx. Nous y sommes tantoust, montons seulement ces eschallons. Puis les passant par une aultre grande salle, les mena en sa chambre, et retyrant la porte, voycy (dist il) les estables que demandez, voy là mon Genet, voy là mon Guildin, voy là mon Lavedan, mon Tracquenard, & les chargeant d’un gros livier, ie vous donne (dist il) ce Phryzon, ie l’ay eu de Francfort. Mais il sera vostre, il est bon petit chevallet, et de grand peine, avecques un tiercelet d’Autour, demye douzaine d’Hespanolz, et deux levriers, vous voy là roy des Perdrys et Lievres pour tout cest hyver. Par saint Iean (dirent ilz) nous en sommes bien, à ceste heure avons nous le moine. Devinez ycy duquel des deux ilz avoyent plus matière, ou de soy cacher pour leur honte : ou de ryre, pour le passetemps ? Eulx en ce pas descendens tous confus, il demanda. Voulez vous une aubelière ? Qu’est ce ? disent ilz. Ce sont (respondit il) cinq estroncz pour vous faire une muselière. Pour ce iour d’huy (dist le maistre d’hostel) si nous sommes roustiz, ia au feu ne bruslerons, car nous sommes lardez à poinct, en mon advis. O petit mignon, tu nous a baillé foin en corne : ie te voirray quelque iour pape. Ie l’entends (dist il) ainsi. Mais lors vous serez papillon : & ce gentil papeguay, sera un papelard tout faict. Voyre, voyre, dist le fourrier. Mais (dist Gargantua) divinez combien y a de poincts d’agueille en la chemise de ma mère ? Seize, dist le fourrier. Vous (dist Gargantua) ne dictez pas l’evangile. Car il y en a sens davant & sens darrière : & les comptastez trop mal. Quant ? dist le fourrier. Alors (dist Gargantua) qu’on feist de vostre nez une dille, pour tirer un muy de merde : et de vostre guorge un entonnouoir, pour la mettre en aultre vaisseau : car les fondz estoient esventez. Cor dieu (dist le maistre d’hostel) nous avons trouvé un causeur. Monsieur le iaseur dieu vous guard de mal, tant vo’avez la bouche fraische. Ainsi descendens à grand haste soubz l’arceau des degrez, laissèrent tomber le gros livier, qu’il leur avoit chargé : dont dist Gargantua. Que diantre vous estez maulvais chevaulcheurs : vostre courtault vous fault au besoing. Se il vous failloit aller d’icy à Cahusac, que aymeriez vous mieulx, ou chevaulcher un oyson, ou mener une truye en laisse ? Iaymerois mieulx boyre, dist le fourrier. Et ce disant entrèrent en la sale basse, où estoit toute la briguade, et contans ceste nouvelle histoyre les feirent rire comme un tas de mousches.





Comment Grantgousier congneut

l’esperit merveilleux de Gargantua à

l’invention d’un torchecul.




SUs la fin de la quinte année Grantgousier retournant de la defaicte des Canarriens visita son filz Gargantua. Là fut resiouy, comme un tel père povoit estre voyant un sien tel enfant. Et le baisant & accollant l’interrogeoyt de petitz propos pueriles en diverses sortes. Et beut d’autant avecques luy et ses gouvernantes : esquelles par grand soing demandoit entre aultres cas, s’ils l’avoyent tenu blanc & nect ? À ce Gargantua feist responce, qu’il y avoit donné tel ordre, qu’en tout le pays n’estoyt guarson plus nect que luy. Comment cela ? (dist Grantgousier.) Iay (respondit Gargantua) par longue & curieuse experience inventé un moyen de me torcher le cul, le plus royal, le plus seigneurial, le plus excellent, le plus expedient, que iamais feut veu. Quel ? dist Grantgouzier. Comme vous le raconteray (dist Gargantua) presentement. Ie me torchay une foys d’un cachelet de velours de voz damoiselles : & le trouvay bon : car la mollice de la soye me causoyt au fondement une volupté bien grande. Une aultre foys d’un chapron d’ycelles, & feut de mesmes. Une autre foys d’un cachecoul, une aultrefoys des aureilles de satin cramoysi : mais la doreure d’un tas de spheres de merde qui y estoient, m’escorchèrent tout le darrière, que le feu sainct Antoyne arde le boyau cullier de l’orfebvre qui les feist : et de la damoiselle, qui les portoyt. Ce mal passa me torchant d’un bonnet de paige bien emplumé à la Souice. Puis fiantant darrière un buisson, trouvay un chat de Mars. D’icelluy me torchay, mais ses gryphes me exulcèrent tout le perinée. De ce me gueryz au lendemain me torchant des guands de ma mère bien parfumez de mauioin. Puis me torchay de Saulge, de Fenoil, de Aneth, de Mariolaine, de roses, de fueilles de Courles, de Choulx, de Bettes, de Pampre/ de Guymaulves/ de Verbasce (qui est escarlatte de cul) de Lactues/ de fueilles de Espinards. Le tout me feist grand bien à ma iambe : de Mercuriale, de Persiguière, de Orties, de Consoulde : mais ien eu la cacquesangue de Lombard. Dont feu guary me torchant de ma braguette. Puis me torchay aux linceux/ à la couverture/ aux rideaux/ d’un coissin/ d’un tapiz/ d’un verd/ d’une mappe/ d’un couvrechief/ d’un mouschenez/ d’un peignouoir. En tout ie trouvay de palsir plus que ne ont les roigneux quant on les estrille. Voyre mais (dist Grantgousier) lequel torchecul trouvas tu meilleur ? Ie y estoys (dist Gargantua) & bien tout en sçaurez le tu autem. Ie me torchay de foi/ de paille/ de baudusse/ de bourre/ de laine/ de papier : Mais Tousiours laisse aux couillons esmorche :

Qui son hord cul de papier torche.



Quoy ? dist Grantgousier, mon petit couillon, as tu prins au pot ? veu que tu rime desià. Ouy dea (respondit Gargantua) mon roy, ie rime tant & plus : & en rimant souvent m’enrime. Escoutez que dict nostre retraict aux fianteurs :

Chiart

Foirart

Petart

Brenous,

Ton lard



Chapart

S’espart

Sus nous.

Hordous

Merdous

Esgous

Le feu de saint Antoine te ard :

Sy tous

Tes trous

Esclous

Tu ne torche avant ton depart.

En voulez vous dadventaige. Ouy dea,



dist Grantgousier. Adoncq dist Gargantua. Rondeau

En chiant l’aultre hyver senty

La guabelle que à mon cul doibs,

L’odeur feut aultre que cuydois :

Ien feuz du tout empuanty.



O si quelqu’un eust consenty

M’amener une que attendoys.

En chiant.

Car ie luy eusse assimenty

Son trou d’urine, à mon lourdoys.

Ce pendant eust avecq ses doigtz

Mon trou de merde guarenty.

En chiant.



Or dictez maintenant que ie n’y sçay rien. Par la mer Dé ie ne les ay faict mie, Mais les oyant reciter à dame grand que voyez cy, les ay retenu en gibbessière de ma memoyre. Retournons (dist Grantgousier) à nostre propos. Retournons (dist Grantgousier) à nostre propos. Quel ? (dist Gargantua.) Chier ? Non, dist Grantgosier. Mais torcher le cul. Mais (dist Gargantua) voulez vous payer un bussat de vin Breton, si ie vous foys quinault en ce propos. Ouy vrayment, dist Grantgousier. Il n’est, dist Gargantua, point besoing de torcher le cul, sinon qu’il y ayt ordure. Ordure n’y peut estre, si on n’a chié : Chier doncques nous fault davant que le cul torcher. O (dist Grantgouzier) que tu as bon sens petit guarsonnet. Ces premiers iours ie te feray passer docteur en Sorbone par dieu, car tu as de raison plus que d’aage. Or poursuyz ce propos torcheculatif, ie t’en prie. Et par ma barbe pour un bussart tu auras soixante pippes Ientends de ce bon vin breton, lequel point ne croist en Bretaigne, mais en ce bon pays de Verron. Ie me torchay après (dist Gargantua) d’un couvrechief, d’un aureiller, d’une pantophle, d’une gibbessière, d’un panier. Mais o, le malplaisant torchecul. Puis d’un chappeau. & notez que des chappeaux les uns sont ras, les aultres à poil, les aultres velouttez, les aultres tafetassez, les aultres satinisez. Le meilleur de tous est celluy de poil. Car il faict tres bonne abstersion de la matière fecale. Puis me torchay d’une poulle, d’un coq, d’un poulet, de la peau d’un veau, d’un lievre, d’un pigeon, d’un cormaran, d’un sac d’advocat, d’une barbute, d’une coyphe, d’un leurre, Mais concluent ie dys & maintiens, qu’il n’y a tel torchecul que d’un oyson bien dumeté, pourveu qu’on luy tieigne la teste entre les iambes. Et m’en croyez suz mon honeur. Car vous sentez au trou du cul une volupté mirificque, tant par la doulceur d’icelluy dumet, que par la chaleur temperée de l’oizon, laquelle facillement est communicquée au boyau cullier & aultres intestines, iusques à venir à la region du cueur & du cerveau. Et ne pensez poinct que la beatitude des heroes & semidieux qui sont par les champs Elysiens soit en leur Asphodèle ou Ambrosie ou Nectar, comme disent ces vieilles ycy. Elle est selon mon opinion en ce qu’ils se torchent le cul d’un oyzon, et telle est l’opinion de maistre Jean Descosse.





Comment Gargantua feut institué

par un theologien en letres latines.




CEs propoz entenduz le bon homme Grandgouzier fut ravy en admiration considerant le hault sens & merveilleux entendement de son filz Gargantua. Et dist à ses gouvernantes. Philippe roy de Macedone congneut le bon sens de son filz Alexandre, à manier dextrement un cheval. Car ledict cheval estoit si terrible et efrené que nul ne ouzoyt monter dessus : par ce que à tous ses chevaucheurs il bailloit la saccade : à l’un rompant le coul, à l’aultre les iambes, à l’aultre la cervelle, à l’aultre les mandibules. Ce que considerant Alexandre en l’hippodrome (qui estoit le lieu où l’on pourmenoit les chevaulx), advisa que la fureur du cheval ne venoit que de frayeur qu’il prenoit à son umbre. Dont montant dessus le feist courir encontre le Soleil, si que l’umbre tumboit par darrière, et par ce moien rendit le cheval doulx à son vouloir. A quoy congneut son père le divin entendement qui en luy estoit, & le feit tresbien endoctriner par Aristotele, qui pour lors estoit estimé suz tous philosophes de grece. Mais ie vous diz, qu’en ce seul propous que iay presentement davant vous tenu à mon filz Gargantua, ie congnois que son entendement participe de quelque divinité : tant ie le voy agu, subtil, profond, & serain. Et ne foys doubte aulcun, qu’il ne parvieigne quelques foys à un degré souverain de sapience, s’il est bien institué. Par ainsi ie vieulx le bailler à quelque homme sçavant pour l’endoctriner selon sa capacité. Et n’y veulx rien espargner. Defaict l’on luy enseigna un grand docteur en theologie nommé maistre Thubal Holoferne, qui luy aprint sa chartre si bien qu’il la disoit par cueur au rebours : & il fut cinq ans & troys moys puis luy leut le Donat le facet le Theodolet, et Alanus in parabolis & y fut treze ans six moys & deux sepmaines. Mais notez que ce pendent il luy aprenoit à escripre Goticquement & escripvoit tous ses livres. Car l’art d’impression n’estoit poinct encores en usaige. Et portoit ordinairement un gros escriptoire pesant plus de sept mille quintaulx, du quel le gualimart estoit aussi gros & grand que les gros pilliers de Enay, et le cornet y pendoit à grosses chaisnes de fer, à la capacité d’un tonneau de marchandise. Puis luy leugt de modis significandi, avecques les commens de Hurtebize, de Fasquin, de Tropditeulx, de Gualehault, & Iehan le veau, de Billonio, Brelingnandus, et un tas d’aultres, & y feut plus de dix huyt ans & unze moys. Et le sceut si bien que au coupelaud il le rendoit par cueur à revers. Et prouvoit sus ses doigts à sa mère que de modis significandi non erat scientia. Puis luy leut le compost, où il feut bien seize ans & deux moys, lors que son dict precepteur mourut : & fut l’an mil quatre cens & vingt, de la verolle qui luy vint. Après en eut un aultre vieulx tousseux, nommé maiste Iobelin Bridé, qui luy leugt Hugutio, Hebrard, Grecisme, le doctrinal, les pars, le quid est, le supplementum. Marmotret, de modibus in mensa servandis. Seneca de quatuor virtutibus cardinalibus, Passavantus cum commento. Et dormi secure pour les festes. Et quelques aultres de semblable farine, à la lecture desquelz il devint aussi saige qu’onques puis ne fourneasmez nous.





Comment Gargantua fut mys

soubz aultres pedaguoges.






A Tant son père aperceut, que vrayment il estudioyt tresbien et y mettoit tout son temps, toutesfoys qu’en rien ne prouffitoyt. Et que pys est, qu’il en devenoyt fou niays tout resveux et rassoté. Dequoy se complaignant à don Philippe des Marays Viceroy de Papelygoffe entendit, que mieulx luy vauldroit rien n’aprendre que telz livres soubz telz precepteurs aprendre. Car leur sçavoir n’estoyt que besterye, et leur sapience n’estoyt que moufles, abastardisant les bons et nobles esperitz, et corrumpent toute fleur de ieunesse. Et qu’ainsy soyt, prenez (dist il) quelqu’un de ces ieunes gens du temps present, qui ayt seulement estudié deux ans, on cas qu’il ne ayt meilleur iugement, meilleurs parolles, meilleur propos que vostre filz, et meilleur entrestien et honesteté entre le monde, reputez moy à iamais en taillebacon de la Brene. Ce que à Grantgosier pleut tresbien, et commenda qu’ainsi feut faict. Au soir en soupant, ledict des Marays introduict un sien ieune paige de Villegongys nommé Eudemon tant bien testonné, tant bien tyré, tant bien espousseté, tant honneste en son maintien, que mieulx resembloyt quelque petit angelot qu’un homme. Puis dist à Grantgosier. Voyez vous ce ieune enfant ? il n’a pas encore seize ans, voyons si bon vous semble quelle difference y a entre le sçavoir de vos resveurs mateologiens du temps iadis, & les ieunes gens de maintenant, l’essay pleut à Grantgosier, et commenda que le page propouzast. Alors Eudemon demendant congié de ce faire audict viceroy son maistre, le bonnet au poing/ la face ouverte/ la bouche vermeille/ les yeux asseurez, & le regard assys suz Gargantua, avecques modestie iuvenile se tint suz ses pieds, et commencza le louer & glorifier, premierement de sa vertus et bonnes meurs, secondement de son sçavoir, tiercement de sa noblesse, quartement de sa beaulté corporelle. Et pour le quint doulcement l’exhortoyt à reverer son père en toute observance, le quel tant s’estudioyt à bien le faire instruyre, à la fin le prioit à ce qu’il le voulsist retenir pour le moindre de ses serviteurs. Car aultre don pour le present ne requeroyt des cieulx, sinon qu’il luy feust faict grace de luy complaire en quelque service agreable. Et le tout feut par icelluy proferé, avecques gestes tant propres/ pronunciation tant distincte/ voix tant eloquente/ et languaige tant aorné & bien latin, que mieulx resembloyt un Gracchus, un Ciceron ou un Emylius, du temps passé, qu’un iouvenceau de ce siecle, Mais toute la contenence de Gargantua fut qu’il se print à pleurer comme une vache, et se cachoyt le visaige de son bonnet. Et ne fut possible de tyrer de luy une parolle, non plus qu’un pet d’un asne mort. Dont son père fut tant courroussé, qu’il voulu occire maistre Iobelin. Mais ledict des Marais l’enguarda par belles remonstrances qu’il luy feist: en manière que fut son ire moderée. Puis commenda qu’il feust payé de ses guaiges, et qu’on le feist bien chopiner theologalement, ce faict qu’il allast à tous les diables. Au moins (disoyt il) pour le iour d’huy ne coustera il guères à son hoste, si dadventure il mouroyt ainsi sou comme un Angloys. Maistre Iobelin party de la maison, consulta Grantgousier avecques le Viceroy quel precepteur l’on luy pourroit bailler: et feut advisé entre eulx, que à cest office seroyt mis Ponocrates pedaguoge de Eudemon, et que tous ensemble iroient à Paris, pour congnoistre quel estoit l’estude des iouvenceaux de France pour celluy temps.





Comment Gargantua fut envoyé à

Paris, et de l’enorme iument que le porta, & comment elle deffist les mousches

bovines de la Beauce.




EN ceste mesmes saison Fayoles quart roy de Numidie envoya du pays de Africq à Grandgousier une iument la plus enorme et la plus grande que feut oncques veue, & la plus monstreuse. Comme assez scavez, que Africque aporte tousiours quelque chose de nouveau. Car elle estoyt grande comme six Oriflans, et avoyt les pieds fenduz en doigtz, comme le cheval de Iules Cesar, les aureilles ainsi pendentes, comme les chevres de Languedoc, & une petite corne au cul. Au reste avoyt poil d’alezan toustade entreillize de grises pommellettes. Mays suz tout avoyt la queue horrible. Car elle estoyt poy plus, poy moins grosse comme la pile sainct Mars aupres de Langés ; et ainsi quarrée, avecques les brancars ny plus ny moins ennicrochez, que sont les espicz on bled. Si de ce vous esmerveillez : esmerveillez vous dadventaige de la queue des beliers de Scythie : que pesoyt plus de trente livres, et des moutons de Surie, es quelz fault (si Tenaud dict vray) affuster une charrette au cul, pour la porter ; tant elle est longe & pesante. Vous ne l’avez pas telle, vo’aultres paillards de plat pays. Et fut amenee par mer en troys carracques & un brigantin, iusques au port de Olone en Thalmondoys. Lors que Grandgousier la veit, Voycy (dist il) bien le cas pour porter mon filz a Paris. Or cza de par dieu, tout va bien. Il sera grand clerc on temps advenir. Si n’estoient messieurs les bestes, nous vivrions comme clers. Au lendemain après boyre comme entendez prindrent chemin, Gargantua, son precepteur Ponocrates et ses gens, ensemble eulx Eudemon le ieune page. Et par ce que c'estoyt en temps serain et bien attrempé, son père luy feist faire des botes fauves. Babin les nomme brodequins. Ainsi ioyeusement passerent leur grand chemin : et tousiours grand chere : iusques au dessus de Orleans. On quel lieu estoyt une ample forest de la longueur de trente et cinq lieues & de largeur dix & sept ou environ. Icelle estoyt horriblement fertile & copieuse en mousches bovines & freslons : en sorte que c'estoyt une vraye briguanderye pour les paouvres iumens, asnes, & chevaulx. Mais la iument de Gargantua vengea honestement tous les oultrages en ycelle perpetrées sur les bestes de son espece, par un tour, du quel ne se doubtoient mie. Car soubdain quilz feurent entrez en la dicte forest : et que les freslons luy eurent livré l’assault, elle desguaina sa queue : et si bien s’escarmouschant les esmouscha, qu’elle en abatyt tout le boys, à tords, à travers, decza, dela, par cy, par la, de lon, de large, dessuz, dessoubz, abatoyt boys comme un fauscheur faict d’herbes. En sorte que depuis n’y eut ne boys ne freslons. Mais feut tout le pays reduict en campaigne. Quoy voyant Gargantua, y print plaisir bien grand, sans aultrement s’en vanter Et dist à ses gens. Je trouve beau ce. Dont fut depuis appelle ce pays la Beauce. Finablement arriverent a Paris. On quel lieu se refraischit deux ou troys iours, faisant chere lye avecques ses gens, & s’enquestant quelz gens sçavens estoient pour lors en la ville : & quel vin on y beuvoyt.





Comment Gargantua paya la

bien venue es Parisiens : & comment il

print les grosses cloches de l’ecclise

nostre dame.




QUelques iours après qu’ilz se feurent refraichiz, il visita la ville : et fut veu de tout le monde en grande admiration. Car le peuple de Paris est tant sot, tant badault, & tant inepte de nature : qu’un basteleur, un porteur de rogatons, un mulet avecques ses cymbales, un vielleux on mylieu d’un carrefou assemblera plus de gens, que ne feroyt un bon prescheur evangelicque. Et tant molestement le poursuyvirent : qu’il feut contrainct soy reposer suz les tours de l’ecclise nostre dame. On quel lieu estant, & voyant tant de gens a l’entour de soy : dist clerement. Ie croy que ces marroufles volent que ie leurs paye icy ma bien venue & mon proficiat. C’est raison. Ie leur voys donner le vin. Mais ce ne sera que par rys. Lors en soubryant destacha sa belle braguette : & tyrant sa mentule en l’air, les compissa sy aigrement, qu’il en noya deux cens soixante mille, quatre cens dix & huyt. Sans les femmes & petitz enfans. Quelque nombre d’yceulx evada ce pissefort à legiereté des pieds. Et quand furent au plus hault de l’université, suans, toussans, crachans & hors d’haleine, commencèrent à renier et iurer, les plagues dieu. Ie renye dieu, Frandiene vez tu ben, la merde, po cab de dious, das dich gots leyden schend, pote de christo, ventre sainct Quenet, vertus guoy, par sainct Fiacre de Brye, sainct Treignant, ie soys veu à sainct Thibaud, Pasques dieu, le bon iour dieu, le diable m’emport, foy de gentilhomme, Par sainct Andouille, par sainct Guodegrin qui fut martyrizé de pomes cuyttes, par sainct Foutin l’apostre, par sainct Vit, par saincte mamye, nous sommes baignez par rys. Dont feut depuis la ville nommée Paris, laquelle au paravant on appelloyt Leucece. Comme dict Strabo. lib. 4. C’est à dire en grec, Blanchette, pour les blanches cuysses des dames dudict lieu. Et par autant que à ceste nouvelle imposition du nom tous les assistans iurèrent chascun les saincts de sa paroisse : les Parisiens, qui sont faictz de toutes gens et toutes pièces, sont par nature et bons iureurs er bons iuristes : quelque peu outrecuydez. Dont estime Ioannus de Barranco. libro. de copiositate reverentiarum, que sont dictz Parrhesiens en Grecisme, c’est à dire fiers en parler. Ce faict consydera les grosses cloches qu’estoyent esdictes tours : & les fict sonner bien harmonieusement. Ce que faisant luy vint en pensée qu’elles serviroient bien de campanes au coul de sa iument, laquelle il vouloyt renvoyer à son père toute chargée de fromaiges de Brye et de harans frays. De faict les emporta en son logys. Ce pendant vint un commandeur iambonnier de sainct Antoine pour faire sa queste suille : lequel pour se faire entendre de loing, et faire trembler le lard on charnier les voulut emporter furtivement. Mais par honnesteté les laissa non par ce qu’elles estoient trop chauldes, mais par ce qu’elles estoient quelque peu trop pesantes à la portée. Cil ne fut pas celluy de Bourg. Car il est trop de mes amys. Toute la ville feut esmeue en sedition, comme vous sçavez que à ce ilz sont tant faciles, que les nations estranges s’esbahissent de la patience, ou (pour mieulx dire) de la stupidité des Roys de France, lesquelz aultrement par bonne iustice ne les refrènent : veuz les inconveniens qui en sortent de iour en iour. Pleust à dieu, que ie sceusse l’officine en laquelle sont forgez ces schismes & monopoles, pour veoir si ie ne feroys pas de beaulx placquars de merde. Croyez que le lieu on quel convint le peuple tout solfré & habaliné, feut Sorbone, où lors estoit, maintenant n’est plus, l’oracle de Lucece. La feut proposé le cas, & remonstré l’inconvenient des cloches transportées. Après avoir bien ergoté pro & contra, feut conclud en Baralipton, que l’on envoyroyt le plus vieulx & suffisant de la faculté theologale vers Gargantua pour luy remonstrer l’horrible inconvenient de la perte d’ycelles cloches. Et nonobstant la remonstrance d’aulcuns de l’université, qui alleguoient que ceste charge mieulx competoyt à un orateur, que à un theologien, feut à cest affaire esleu nostre maistre Ianotus de Bragmardo.





Comment Ianotus de Bragmardo feut envoyé pour recouvrir de

Gargantua les grosses cloches.




MAistre Ianotus tondu à la Cesarine, & vestu de son lyripipion theologal, & bien antidoté l’estomach d’un coudignac de four, et eau beniste de cave, se transporta au logys de Gargantua, touchant davant soy troys bedeaulx à rouge muzeau, & trainnant après cinq ou six maistres inertes bien crottez à proffit de mesnaige. A l’entrée les rencontra Ponocrates : & eut frayeur en soy les voyant ainsi desguisez, & pensoyt que feussent quelques masques hors du sens. Puis s’enquesta à quelqu’un desdictz maistres inertes de la bande, que queroyt ceste mommerye ? Il luy feut respondu, qu’ilz demandoient les cloches leurs estre rendues. Soubdain ce propos entendu Ponocrates alla dire les nouvelles à Gargantua : affin qu’il feut prest de la responce, & deliberast sur le champ ce que estoyt de fayre. Gargantua admonesté du cas appelle à part Ponocrates son precepteur, Philotime son maistre d’hostel, Gymnaste son escuyer, et Audemon, & sommairement confera avecques eulx suz ce que estoyt tant à fayre que à respondre. Tous feurent d’advis qu’on les menats au retraict du goubelet & là on les feist boyre theologalement, & affin que ce tousseux n’entrast en vaine gloire pour à sa requeste avoir rendu les cloches, l’on mandast ce pendent qu’il chopineroyt querir le Prevost de la ville, le Recteur de la faculté, & le Vicaire de l’eglise : es quelz, d’avant que le theologien eust proposé la commission, l’on delivreroyt les cloches. Après ce yceulx presens l’on oyroyt la belle harangue. Ce que feut faict, les susdictz arrivez, le theologien feut en pleine salle introduict, & commencza comme s’ensuyt en toussant.





La harangue de Maistre

Ianotus de Bragmardo faicte à

Gargantua pour recouvrer

les cloches.










Ehen, hen, hen, Mna dies Monsieur, Mna dies. Et vobis Messieurs. Ce ne seroyt que bon que nous rendissiez nos cloches. Car elles nous font bien besoing. Hen, hen, hasch. Nous en avions bien aultrefoys refusé de bon argent de ceulx de Londres en Cahors, sy avions nous de ceulx de Bourdeaulx en Brye, qui les vouloient achapter pour la substantificque qualité de la complexion elementare, que est intronificquée en la terrestreité de leur nature quidditative pour extraneizer les halotz et les turbines suz nos vignes, vrayment non pas nostres, mays d’icy auprès. Car si nous perdons le piot : no’perdons tout et sens & loy. Si nous les rendez à ma requeste, ie y guaingneray six pans de saulcices, et une bonne paire de chausses, que me feront grand bien à mes iambes : ou ilz ne me tiendront pas promesse. Ho par dieu Domine, une paire de chausses sont bonnes. Et vir sapiens non abhorrebit eam. Advisez domine, il y a dix huyt iours que ie suis à matagraboliser ceste belle harangue. Reddite que sunt Cesaris Cesari, & que sunt dei deo. Par ma foy domine, si voulez souper avecques moy, in camera par le cor dieu, charitatis nos faciemus bonum cherubin. Ego occidi unum porcum, & ego habet bonum vinum. Mays de bon vin l’on ne peult fayre maulvays latin. Or sus de parte dei, date nobis clochas nostras. Tenez ie vous donne de par la faculté un sermones de Utino, que utinam vous nous baillez nos cloches. Vultis etiam pardonos ? per diem vos habebitis, et nihil poyabitis. O monsieur domine, clochidonna minor nobis. Dea est bonum urbis ? Tout le monde s’en sert. Si vostre iument s’en trouve bien : aussi faict nostre faculté, que comparata est iumentis insipientibus : & similis facta est eis, psalmo. nescio quo, si l’avoys ie bien quotté en mon paperat. Hen, hen, ehen, hasch. Cza ie vous prouve que me les doibvez bailler. Eco sic argumentor. Omnis clocha clochabilis in clocherio clochando clochans clochativo clochare facit clochabiliter clochantes. Parisius habet clochas. Ergo gluc, ha, ha, ha. C’est parlé cela. Il est in tertio prime en Darii ou ailleurs. Par mon ame, iay eu le temps que ie faisoys diables de arguer. Mays de present ie ne fays plus que resver. Et ne me fault plus dorenavant, que bon bin, bon lict, le doux au feu : le ventre à table, et escuelle bien profonde. Hay, domine : ie vous pry in nomine patris & filii & spiritus sancti Amen, que vous rendez nos cloches : & dieu vous guard de mal, & nostre dame de santé, qui vivit & regnat per omnia secula seculorum, Amen, hen, hasch ehasch grrenhenhasch. Verumenim vero quando quidem dubio procul Edepol quoniam ita certe meus deus fidius, une ville sans cloches, est comme un aveuigle sans baston, un asne sans cropière, et une vacche sans cymbales. Iusques à ce que nous les aiez rendues nous ne cesserons de crier après vo’, comme un aveuigle qui a perdu son baston, de braisler, comme un asne sans cropière, et de bramer, comme une vacche sans cymbales. Un quidam latinisateur demourant près de l’hostel dieu, dist une foys, allegant l’autorité d’un Taponnus, ie faulx : c’estoyt Pontanus poete seculier, qu’il desyroit qu’elle feussent de plume, & le batail feust d’une queue de renard : pour ce qu’elles luy engendroient la chronicque aux tripes du cerveau, quant il composoyt ses vers carminiformes. Mais nac, petetin petetac ticque, torche, lorgne, il feut declaré hereticque. Nous les faisons comme de cire. Et plus n’en dict le deposant. Valete & plaudite. Calepinus recensui.





Comment le theologien emporta son drap,

& comment il eut proces contre les Sorbonistes.






LE theologien n’eut poinct si toust achevé, que Ponocrates & Eudemon s’esclaffèrent de rire tant profondement, que en cuydèrent rendre l’ame à dieu, ny plus ny moins que Crassius voyant un asne couillart qui mangeoyt des chardons : & comme Philemon voyant un asne qui mangeoyt des figues qu’on avoyt apresté pour le disner, mourut de force de rire. Ensemble eulx commencza de rire maistre Ianotus, à qui mieulx, mieulx, tant que les larmes leurs venoyent es yeulx : par la vehemente concution de la substance du cerveau : à laquelle feurent exprimées ces humiditez lachrymales, & transcoullées par les nerfz optiques, Ces rys du tout sedez, consulta Gargantua avecques ses gens sur ce qu’estoyt de faire. La feut Ponocrates d’advis, qu’on feit reboyre ce bel orateur. Et veu qu’il leur avoit donné de passe temps, & plus faict rire que n’eust Songecreux, qu’on luy baillast les six pans de saulcice mentionnez en la ioyeuse harangue, avecques une paire de chausses, troys cens de gros boys de moulle, vingt & cinq muiz de vin, un lict à triple couche de plume anserine, & une escuelle bien capable & profonde, lesquelles disoit estre à sa vieillesse necessaires. Le tout fut faist ainsi que avoit este deliberé : Excepte que Gargantua doubtant que on ne trouvast a l’heure chausses commodes pour ses jambes : doubtant aussy de qu’elle facon mieulx duyroient audict orateur, ou a la martingalle pour plus aisement fianter, ou a la marinière, pour mieulx soulaiger les roignons ou a la Souice pour tenir chaulde la bedondaine, ou a queue de merluz, de peur d’eschauffer les reins : luy feist livrer sept aulnes de drap noir & troys de blanchet pour la doubleure. Le boys feut porté par les guaignedeniers, les maistres es ars portèrent les saulcices & escuelle, Maistre Ianot voulut porter le drap. Un desdictz maistres nommé Iousse Bandouille luy remonstroit que ce n’estoit honeste ny decent l’estat theologal, & qu’il le baillast à quelqu’un d’entre eulx. Ha (dist Ianotus) Baudet Baudet, tu ne concluds poinct in modo & figura, Voy là de quoy servent les suppositions, & parva logicalia. Pannus pro quo supponit Confuse (dist Bandouille) & distri butive, Je ne te demande pas (dist Janotus) Baudet, quo modo supponit, mais pro quo, c’est Baudet pro tibiis meis. Et pour ce le porteray je egomet, sicut suppositum postat adpositum. Ainsi l’emporta en tapinoys, comme feist Patelin son drap. Le bon feut quand le tousseux glorieusement en plein acte de Sorbonne requist ses chausses & saulcices, Car peremptoirement luy feurent denieez, pour autant qu’il les avoit eu de Gargantua selon les informations sur ce faictes. Il leurs remonstra que ce avoit esté de gratis, & de sa liberalité, par laquelle ilz n’estoient mie absoubz de leurs promesses. Ce nonobstant luy feut respondu qu’il se contentast de raison, & que aultre bribe n’en auroit. Raison ? (dist Ianotus). Nous n’en usons poinct ceans. Traitres malheureux vo ne valez rien. La terre ne porte gens plus meschans que vous estes. Ie le sçay bien : ne clochez pas davant les boyteux. Iay exercé la meschanceté avecques vous. Par la rate dieu, ie advertiray le Roy des enormes abus que sont forgez ceans, et par vos mains et meneez. Et que ie soye ladre, s’il ne vous faice tous vifz brusler comme bougre traitres, hereticques, & seducteurs ennemys de dieu & de vertus. À ces motz prindrent articles contre luy. Luy de lauftre costé les feist actionner. Somme, le procès feut retenu par la court, & y est encore s. Les Sorbonicoles sur ce poince feirent veu de ne soy descroter : maistre Ianot avecques ses adherens feist veu de ne se mouscher, iusques à ce qu’en feust dice par arrest deffinitif. Par ces veuz sont iusques à présent demourez & croteux & morveux, car la court n’a encore s bien grabelé toutes les pièces. L’arest sera donné es prochaines Calendes grecques. C’est à dire : iamays. Comme vous sçavez qu’ilz sont plus que nature, & contre leurs articles propres. Les articles de Paris, chantent que dieu seul peult fayre choses infinies. Nature, rien ne faict immortel : car elle mect fin & periode à toutes choses par elle produictes. Car omnia orta cadunt &c. Mays ces avalleurs de frimars font les procès davant eulx pendens, & infinitz & immortelz. Ce que faisans ont donné lieu, & verifié le dict de Chilon Lacedemonien consacré en Delphes, disant misère estre compaigne de procès : & gens playdoiens miserables. Car plus tost ont fin de leur vie, que de leur droict pretendu.





L’estude & diète de Gargantua,

scelon la discipline de ses precepteurs

Sorbonagres.




LEs premiers iours ainsi passez, & les cloches remises en leur lieu : les citoiens de Paris par recongnoissance de ceste honnesteté se offrirent d’entretenir & nourrir sa iument tant qu’il luy plairoit. Ce que Gargantua print bien à gré. Et l’envoyèrent vivre en la forest de Bière. Ce faict voulut de tout son sens estudier à la discretion de Ponocrates : Mais icelluy pour le commencement ordonna, qu’il feroyt à sa manière acoustumée : affin d’entendre par quel moien en sy long temps ses antiques precepteurs l’avoient rendu tant fat/ niays/ & ignorant. Il dispensoyt doncques son temps en telle faczon, que ordinairement il s’esveilloit entre huyt & neuf heures, feust il iour ou non, ainsi l’avoient ordonné ses regens theologiques, alleguans ce que dict David. Vanum est ante lucem surgere. Puis se guambayoit/ penadoyt/ & paillardoit par le lict quelque temps, pour mieulx esbaudir ses esperitz animaulx, & se habiloit selon la saison, mays voulentiers portoyt il une grande & longue robbe de grosse frize fourrée de renards : après se peignoyt du peigne de Almain, c’estoit des quatre doigtz & le poulce. Car ses precepteurs disoient, que soy aultrement peigner, laver, & nettoyer, estoit perdre temps en ce monde. Puis fiantoit, pissoyt, rendoyt sa gorge, rottoyt, esternuoit, et se morvoyt en archidiacre, & desieunoyt pour abatre la rouzée & maulvays aer : belles tripes frites, belles carbonades, beaux iambons, belles cabirotades, & force soupes de prime. Ponocrates luy remonstroit, que tant soubdain ne debvoit repaistre au partir du lict, sans avoir premierement faict quelque exercice. Gargantua respondit Quoy ? N’ay ie pas faict bel exercice ? Ie me suis vaultré six ou sept tours par my le lict, davant que me lever. Est ce pas assez ? Le pape Alexandre ainsi faisoit par le conseil de son medicin Iuif : et vesquit iusques à sa mort, en despit des envieux : mes premiers maistres me y ont accoustumé, disans que le desieuner faisoit bonne memoire, pourtant y beuvoient les premiers. Ie m’en trouve fort bien, & n’en disne que mieulx. Et me disoit maistre Tubal (qui feut premier de sa licence à Paris) que ce n’est pas tout l’adventaige de courir bien toust, mais bien de partir de bonne heure : aussi n’est ce la santé totale de notre humanité, boyre à tas, à tas, à tas comme canes : mais ouy bien de boyre matin. Unde versus.





Lever matin, n’est poinct bon heur,

Boire matin est le meilleur.



Après avoir bien à poinct desieuné, alloit à l’ecclise, & luy portoit on dedans un grand penier un gros breviaire empantouflé, pesant tant en gresse que en fremoirs & parchemin poy plus poy moins unze quintaulx. Là oyoit vingt & six ou trente messes, & ce pendent venoit son diseur d’heures en place, empaletocqué comme une duppe, & tresbien antidoté son alaine à force syropt vignolat. Avecques icelluy marmonnoit toutes ces kyrielles : & tant curieusement les espluschoit, qu’il n’en tomboit un seul grain en terre. Au partir de l’ecclise, on luy amenoit sur une traine à beufz un faratz de patenostres de sainct Claude, aussi grosses chacune, qu’est le moulle d’un bonnet : & se pourmenant par les cloistres, galeries, ou iardin en disoit plus que seize hermites. Puis estudioyt quelque meschante demye heure, les yeulx assis dessus son livre, mais (comme dict le Comicque) son ame estoit en la cuysine. Pissant doncq plein official, se asseoyt à table. Et par ce qu’il estoit naturellement phlegmaticque, commençoit son repas, par quelques douzaines de iambons, de langues de beuf fumées, de boutargues, d’andouilles, & telz aultres avant coureurs de vin. Ce pendent quatre de ses gens, luy gettoient en la bouche l’un après l’aultre continuement de la moustarde à pleines palerées puis beuvoit un horrificque traict de vin blanc, pour luy soulaiger les roignons. Après mangoit selon la saison viandes à son appetit, & lors cessoit de manger quand le ventre luy tiroit. A boire n’avoit poinct de fin, ny de canon. Car il disoit que les metes et bournes de boyre estoient quand la personne beuvant, le liège de ses pantoufles enfloit en haut d’un demy pied. Puis tout lourdement grignotant d’un transon de graces, se lavoit les mains de vin frais, s’escuroit les dens avec un pied de porc, & devisoit ioyeusement avec ses gens. Puis le verd estendu l’on desployait force chartes, force dez, & renfort de tabliers. Là iouyoit au fleux, au cent, à la prime, à la vole, à le pille, à la triumphe : à la picardre, à l’espinay, à trente & un, à la condemnade, à la carte virade, au moucontent, au cocu, à qui a si parle, à pille : nade : iocque : fore, à mariage, au gay, à l’opinion, à qui faict l’un faict l’autre, à la sequence, aux luettes, au tarau, à qui gaigne perd, au belin, à la ronfle, au glic, aux honneurs, à l’amourre, aux eschetz, au renard, aux marrelles, aux vasches, à la blanche, à la chance, à troys dez, aux talles, à la nicnocque. A lourche, à la renette, au barignin, au trictrac, à toutes tables, aux tables rabatues, au reniguebleu, au force, aux dames : à la babou, à primus secundus, au pied du cousteau, aux clefz, au franc du carreau, à pair ou sou, à croix ou pille, aux pigres, à la bille, au savatier, au hybou, au dorelot du lièvre, à la tirelitantaine, à cochonnet va devant, aux pies, à la corne, au bœuf \iolé, à la chevêche, à je te pince sans rire, à picoter, à déferrer l’asne, à laiau tru, au boiirry, bourry zou, à je m’assis, à la barbe d’oribus, à la bousquine, à tire la broche, à la boutte fojTe, à compère, prestez moy vostre sac, à la couille de bélier, à boute hors, à figues de Marseille, à la mousque, à l’archer tru, à escorcher le renard, à la ramasse, au croc madame, à vendre l’avoine, à soufSer le charbon, aux responsailles, au juge vit et juge mort, à tirer les fers du four, au fault villain, aux cailletaux, au bossu aulican, à Sainct Trouvé, à pinse morille, au poirier, à pimpompet, au triori. au cercle, à la truye, à ventre contre ventre, aux combes, à la vergette, au palet, au iensuis, à fousquet, aux quilles, au rampeau, à la boulle plate, au pallet, à la courte boulle, à la griesche, à la recoquillette, au cassepot, au montalet, à la pyrouete, aux ionchées, au court baston, au pyrevollet, à cline musseté, au picquet, à la seguette, au chastelet, à la rengée, à la souffete, au ronflart, à la trompe, au moyne, au tenebry, à l’esbahy, à la foulle, à la navette, à fessart, au ballay, à sainct Cosme ie viens adorer, au chesne forchu, au chevau fondu, à la queue au loup, à pet en gueulle, à guillemain baille my ma lance, à la brandelle, au trezeau, à la mousche, à la migne migne beuf, au propous, à neuf mains, au chapifou, aux ponts cheuz, à colin bridé, à la grotte, au cocquantin, à collin maillard, au crapault, à la crosse, au piston, au bille boucquet, aux roynes, aux mestiers, à teste à teste bechevel, à laver la coiffe ma dame, au belusteau, à semer l’avoyne, à briffault, au molinet, à defendo, à la virevouste, à la vaculle, au laboureur, à la cheveche, aux escoublettes enraigées, à la beste morte, à monte monte l’eschelette, au pourceau mory, à cul sallé, au pigeonnet, au tiers, à la bourrée, au sault du buysson, à croyzer, à la cutte cache, à la maille bourse en cul, au nic de la bondrée, au passavant, à la figue, aux petarrades, à pillemoustard, à cambos, à la recheute, au picandeau, à crocque teste, à la grolle, à la grue, à taille coup, aux nazardes, aux allouettes, aux chinquenaudes. Après avoir bien ioué & beluté temps, il convenoit boire quelque peu, c’estoient unze peguadz pour homme. Et soubdain après bancqueter c’estoit sus un beau banc, ou en beau plein lict s’estendre & dormir deux ou troys heures sans mal penser, ny mal dire. Luy esveillé secouoyt un peu les aureilles : ce pendent estoit aporté vin frais, là beuvoyt mieulx que iamais. Ponocrates luy remonstroit, que c’estoit maulvaise diète, ainsi boyre après dormir. C’est (respondit Gargantua) la vraye vie des pères. Car de ma nature ie dors sallé : & le dormir m’a valu autant de iambons. Puis commenceoit estudier quelque peu, & patenostres en avant, pour lesquelles mieulx en forme expedier, montoit sus une vieille mulle, laquelle avoit servy neuf Roys, ainsi marmonnant de la bouche & dodelinant de la teste alloit veoir prendre quelque conil aux filletz. Au retour se transportoit en la cuysine pour sçavoir quel roust estoit en broche. Et souppoit tresbien par ma conscience : & volentiers convioit quelques beuveurs de ses voisins, avec lesquelz beuvant d’autant, comptoient des vieulx iusques es nouveaulx. Entre autres avoit pour domesticques les seigneurs du Fou, de Gourville & de Marigny. Après souper venoient en place les beaux evangiles de boys, c’est à dire force tabliers, ou le beau flux, un, deux, troys : ou à toutes restes pour abregier, ou bien alloient veoir les garses d’entour : & petitz bancquetz par my : collations & arrière collations. Puis dormoit sans desbrider iusques au lendemain huict heures.





Comment Gargantua feut institué par

Ponocrates en telle discipline, qu’il ne perdoit

heure du iour.



QUand Ponocrates congneut la vitieuse manière de vivre de Gargantua, delibera de aultrement le instituer en letres mais pour les premiers iours le tolera : considerant que nature ne endure poinct mutations soubdaines, sans grande violence. Pour doncques mieulx son œuvre commencer, supplya un sçavant medicin de celluy temps, nommé Seraphin Calobarsy : à ce qu’il considerast si possible estoit remettre Gargantua en meilleure voye. Lequel le purgea canonicquement avec Elebore de Anticyre, & par ce medicament luy nettoya toute l’alteration & perverse habitude du cerveau. Par ce moyen aussi Ponocrates luy feit oublier tout ce qu’il avoit aprins soubz ses anticques precepteurs, comme faisoit Thimothe à ses disciples qui avoient esté instruictz soubz aultes musiciens. Pour mieulx ce faire, l’introduysoit es compaignies des gens sçavans, qui là estoient, à l’emulation desquelz luy creust l’esperit & le desir de estudier aultrement & se faire valoir. Après en tel train d’estude le mist qu’il ne perdoit heure quelconques du iour : ains tout son temps consommoit en letres & honeste sçavoir. Se esveilloit doncques Gargantua environ quatre heures du matin. Ce pendent qu’on le frotoit, luy estoit leue quelque pagine de la divine escripture haultement & clerement avec pronunciation competente à la matière, & à ce estoit comis un ieune page natif de Basché, nommé Anagnostes. Selon le propos & argument de ceste leczon, souventesfoys se adonnoit à reverer/ adorer/ prier & supplier le bon Dieu : duquel à la lecture monstroit la maiesté & iugemens merveilleux. Puys s’en alloit es lieux secretz fayre excretion des digestions naturelles. Là son precepteur repetoit ce que avoit esté leu : luy exposant les poinctz plus obscurs & difficiles. Eux retornans consideroient l’estat du ciel, si tel estoyt comme l’avoient noté au soir precedent : & quelz signes entroit le Soleil, aussi la Lune pour icelle iournée. Ce faict estoit habillé, peigné/ testonné/ acoustré/ & parfumé, durant lequel temps on luy repetoit les leczons du iour davant. Luy mesmes les disoyt par cueur : & y fondoit quelques cas practiques & concernens l’estat humain, lesquelz ilz estendoient aulcunesfoys iusques deux ou troys heures, mais ordinairement cessoient lors qu’il estoit du tout habillé. Puis par troys bonnes heures luy estoit faicte lecture, ce fait yssoient hors tousiours conferens des propoz de la lecture : & se deportoient en Bracque ou es prez, & ioueoient à la balle, ou à la paulme, galentement se exercens les corps, comme ilz avoient les ames auparavant. Tout leur ieu n’estoyt qu’en liberté : car ilz laissoient la partie quand leur plaisoyt, & cessoient ordinarement lors que suoient par my le corps, ou estoient aultrement las. Adoncq estoient tresbien essuez, & frottez, changeoient de chemise : et doulcement se pourmenans alloient veoir sy le disner estoyt prest. Là attendens recitoient clerement & eloquentement quelques sentences retenues de la leczon. Ce pendent monsieur l’appetit venoyt : et par bonne oportunité s’asseoient à table. Au commencement du repas estoyt leur quelque histoire plaisante des anciennes prouesses : iusques à ce qu’il eut print son vin. Lors (sy bon sembloyt) on continuoyt la lecture : ou commenceoient à diviser ioyeusement ensemble, parlans pour les premiers moys de la vertus, proprieté/ efficace/ & nature, de tous ce que leur estoyt servy à table. Du pain/ du vin/ de l’eau/ du sel/ des viandes/ poissons/ fruictz/ herbes/ racines/ et de l’aprest d’ycelles. Ce que faisant aprint en peu de temps tous les passaiges à ce competens en Pline, Atheneus, Dioscorides, Galen, Porphyrius, Opianus, Polybieus, Heliodorus, Aristotele, Aelianus, & aultres. Iceulx propos tenens faisoient souvent, pour plus estre asseurez, apporter les livres sudictz à table. Et si bien & entierement retint en sa memoire les choses dictes, que pour lors n’estoit medicin, qui en sceust à la moytié tant comme ilz faifaisoient. Depuis par après devisoient des leczons leues au matin, & parachevant leur repas par quelque confection de cotoniat, s’escuroit les dens avecques un trou de Lentisce, se lavoit les mains & les yeulx de belle eau fraische : & rendoient graces à dieu par quelques beaux cantiques faictz à la louange de la munificence & benignité divine. Ce faict on aportoit des chartes, non pour iouer, mais pour y apprendre mille petites gentillesses, & inventions nouvelles. Lesquelles toutes yssoient de Arithmeticque. En ce moyen entra en affection de ycelle science numeralle, & tous les iours après disner & souper y passoient temps aussi plaisantement, qu’il souloyt es dez ou es chartes. A tant sceut d’ycelle & theoricque et practicque, sy bien que Tunstal Angloys, qui en avoit amplement escript, confessa que vrayement en comparaison de luy il n’y entendoit que le hault Alemant. Et non seulement d’ycelle, mais des aultres sciences mathematicques, comme Geometrie, Astronomie, & Musicque. Car attendans la concoction & digestion de son past, ilz faisoient mille ioyeulx instrumens & figures Geometricques, & de mesmes practiquoient les canons Astronomicques. Après se esbaudissoient à chanter musicalement à quatre et cinq parties, ou suz un theme à plaisir de guorge. Et au regard des instrumens de musicque, il aprint à iouer du luc, & l’espinette, de la harpe, de la flutte de Alemant et à neuf trouz, de la viole & de la sacqueboutte. Ceste heure ainsi employée, la digestion parachevée, se purgoit des excrements naturelz : puis se remettoit à son estude principale par troys heures ou davantaige : tant à repeter la lecture matutinale, que à poursuyvre le livre entrepris, que aussi à escripre & bien traire & former les antiques & Rhomaines lettres. Ce faict yssoient hors leur hostel, avecques eulx un gentilhomme de Touraine nommé l’escuyer Gymnaste, lequel luy monstroit l’art de chevalerie. Changeant doncques de vestemens monstoit sus un coursier/ sus un roussin/ sus un genet/ sus un cheval legier : & luy donnoyt cent quarrières, le faisoit voltiger en l’air, franchir le fossé, saulter le palys, court tourner en un cercle, tant à dextre comme à senestre. La rompoyt non poinct la lance. Car c’est la plus grande reserve du monde, dire, Iay rompu dix lances en tournoy, ou en bataille : un charpentier le ferot bien. Mais louable gloire est d’une lance avoir rompu dix de ses ennemys. De sa lance doncq asserée, verde & roidde, rompoyt un huys, enfonczoyt un arnoys, aculloyt une arbre, enclavoyt un aneau, enlevoyt une selle d’armes, un aubert, un guantelet. Le tout faisoit armé de pied en cap. Au reguard de fanfarer & fayre les petitz popismes sus un cheval nul ne le feist mieulx que luy. Le voltigeur de Ferrare n’estoyt qu’un cinge en comparaison. Singulierement estoyt aprins à saulter hastivement d’un cheval sus l’aultre sans prendre terre. Et nommoyt on ces chevaulx desultoyres, & de chascun cousté la lance on poing monter sans estrivière, et sans bride guyder le cheval à son plaisir. Car telles choses servent à discipline militaire. Un aultre iour se exerceoit à la hasche. Laquelle tant bien coulloyt : tant vertement de tous pics reserroyt, tant soupplement avalloyt en taille ronde, qu’il feut passé chevalier d’armes en campaigne, & en tous essays. Puis bransloyt la picque, sacquoyt de l’espée à deux mains, de l’espée bastarde, de l’espagnole, de la dague & du poignart, armé, non armé, au boucler, à la cappe, à la rondelle. Couroyt le cerf, le chevreuil, le daim, le sanglier, le livre, la perdrys, le faisant, l’otarde. Iouer à la grosse balle, & la faisoyt Bondir en l’air autant du pied, que du poing. Luctoyt courroyt saultoyt, non à troys pas un sault non à clochepied, non au sault d’alement. Car (disoyt Gymnaste) telz saulx sont inutiles, & de nul bien en guerre Mays d’un sault persoyt un foussé, volloit sus une haye montoyt six pas encontre une muraille & rempoyt en ceste faczon à une fenestre de la hauteur d’une lance. Nageoyt en parfonde eau, à l’endroict, à l’envers, de cousté, de tout le corps, des seulz pieds, une main en l’air, en laquelle tenant un livre transpassoyt toute la rivière de Loyre à Montsoreau sans le mouiller & tyrant par les dens son manteau, comme faisoyt Iules Cesar, puis d’une main entroyt en grande force en un basteau : d’icelluy se gettoyt derechief en l’eau la teste la première, sondoyt le parfond, creuzoyt les rochiers & gouffres de la fosse de Savigny. Puis ycelluy basteau il tournoyt/ gouvernoyt/ menoyt hastivement lentement, à fil d’eau contre cours, le retenoyt en plene escluse, d’une main le guidoyt, de l’aultre s’escrymoyt avecq un grand aviron, tendoyt le vèle, montoyt au matz apr les traictz, couroyt sus les brancquars, adiustoyt la boussole, contreventoyt les boulines, bendoyt le gouvernail. Issant de l’eau roydement montoyt encontre la montaigne, & devalloyt aussé franchement, gravoyt es arbres comme un chat, saultoyt de l’une en l’aultre comme un escureuil, abastoyt les gros rameaux comme un aultre Milo : avec deux poignars asserez & deux poinssons esprovez, montoyt au hault d’une maison comme un rat, descendoyt puys du hault en bas en telle composition des membres, que de la cheute n’estoit aulcunement grevé. Iectoyt le dart, la barre, la pierre, la iaveline, l’espieu, la halebarde, enfonceoyt l’arc, bandoyt es reins les fortes arbalestes de passe, visoyt de l’harquebouse à l’œil affeustoyt le canon, tyroit à la butte, au papagay du bas en mont, d’amont en val, davant, de costé, et en arrière, comme les Parthes. L’on luy atachoyt un cable en quelque haulte tour pendent en terre : par icelluy avecques deux mains montoyt, puys devaloyt sy roiddement, & sy asseurement, que plus ne pourriez parmy un pré bien eguallé. L’on luy mettoit une grosse perche apoyée à deux arbres à ycelle se pendoyt par les mains, & d’ycelles alloyt & venoyt sans des pieds à rien toucher, que à grande course on ne l’eust peu aconcepvoir. Et pour se exercer le thorax & poulmons, crioyt comme tous les diables. Ie l’ouy une foys appelant Eudemon depuis la porte de Bessé iusques à la fontaine de Marsay Stentor n’eut oncques telle voix à la bataille de Troye Et pour gualantir les nerfz l’on luy avoyt faict deux grosses saulmones de plomb chascune du poys de huys mille sept cens quintaulx lesquelles il nommoyt alteres. Icelles prenoyt de terre en chascune main & les elevoyt en l’air au dessus de la teste, et les tenoyt ainsy sans soy remuer troys quars d’heure & dadventaige que estoyt une force inimitable. Iouoyt aux barres avecques les plus fors. Et quand le poict advenoyt se tenoit sus ses pieds tant roiddement qu’il se abandonnoyt es plus fors en cas qu’ils le feissent mouvoir de sa place. Comme iadys faisoyt Milo. A l’imitation duquel aussy tenoyt une pomme de grenade en sa main, & la donnoyt à qui luy pourroyt houster. Le temps ainsi employé luy frotté, nettoyé, & refraischy d’habillemens, tout doulcement s’en retournoyt & passans apr quelques prez, ou aultres lieux herbuz visitoient les arbres & plantes, les conferens avec les livres des anciens qui en ont escript comme Theophraste, Dioscorides, Marinus, Pline, Nicander, Macer, & Galen. Et en emportoient leurs plenes mains au logis, desquelles avoyt la charge un ieune page nommé Rhizotome, ensemble des marrrochons, des pioches, cerfouetes, beches, tranches, & aultres instrumens requis à bien arborizer. Eulx arrivez au logis ce pendent qu’on aprestoyt le soupper repetoient quelques passaiges de ce qu’avoyt esté leu & s’asseoient à table. Notez ycy, que son disner estoit sobre & frugal, car tant seulement mangeoyt pour refrener les haboys de l’estomach, mays le souper estoyt copieux & large. Car tant en prenoyt que luy estoyt de besoing à soy entretenir & nourrir. Ce que est la vraye dicte prescripte par l’art de bone & sceure medicine, quoy qu’un tas de badaulx medicins herselez en l’officine des Arabes conseilent le contraire. Durant ycelluy repas estoyt continuée la leczon du disner, tant que bon sembloyt, les reste estoyt consommé en bons propous tous letrez & utiles. Après graces rendues se adonnoient à chanter musicalement, à iouer d’instrumens harmonieux, ou de ces petitz passetemps qu’on faict es chartes, es dez & goubeletz, & là demouroient faisans grand chère & s’esbaudissans aulcunesfoys iusques à l’heure de dormir, quelquefoys alloient visiter les compaignies des gens letrez, ou de gens qui eussent veu pays estranges. En pleine nuyct davant que soy retirer alloient en lieu de leur logys le plus descouvert veoir la face du ciel, & là notoient les comètes sy aulcunes estoient, les figures, situations, aspectz, oppositions & coniunctions des astres. Puis avecques son precepteur recapituloyt brievement tout ce qu’il avoyt leu, veu, sceu faict & entendu on decours de toute la iournée. Si prioient dieu le createur en l’adorant, & ratiffiant leur foy envers luy, & le glorifiant de sa bonté imense, & luy rendant graces de tout le temps passé, se recommendoient à sa divine bonté pour tout l’advenir. Ce faict entroient en leur repous.





Comment Gargantua employt

le temps quand l’air estoit

pluvieux.




SE’Il advenoyt que l’air feust pluvieux & intempère, tout le temps davant disner estoyt employé comme de coustume, excepté qu’il faisoyt allumer un beau et clair feu, pour couriger l’intempérie de l’air. Mays après disner en lieu des exercitations, ilz demouroient en la maison & estudioient en l’art de painctrie, & sculpture : ou revocquoient en usaige l’anticque ieu des tales, ainsy qu’en a escript Leonicus, & comme y ioue nostre bon amy Lascaris. En y iouant recoloient les paissages des auteurs anciens es quelz est faicte mention ou prinse quelque metaphore sus ycelluy ieu : ou alloient veoir les lapidaires, orfeuvres & tailleurs de pierreries, ou les Alchimistes & monnoyeurs, ou les hautelissiers, les tissotiers, les velotiers, les horologiers, miralliers, imprimeurs, organistes, tincturiers, & aultres telles sortes d’ouvriers, & par tous donnans le vin, aprenoient, & consideroient l’industrie & invention des mestiers. Alloient ouir les leczons publicques, les actes solennelz, les repetitions, les declamations, les paydoiez des gentilz advocatz, les concions des prescheurs evangelicques. Passoyt par les salles & lieux ordonnez pour l’escrime, & là contre les maistres essayoit de tous bastons, & leur monstroyt par evidence, que autant voyre plus en sçavoyt que iceulx. Et au lieu de arborizer, visitoient les bouticques des drogueurs, herbiers & apothecaires, & soigneusement consideroyent les fruictz, racines, feueilles, semences, axunges peregrines, ensemble aussy comment on les adulteroyt. Alloyt veoir les bateleurs,treiectaires & theriacleurs, & consideroyt leurs gestes, leurs ruses, leurs soubressaulx, et beau parler singulierement de ceulx de Chaunys en Picardie, car ilz sont de nature grands iaseurs & beaux bailleurs de balivernes.Eulx retournez pour soupper, mangeoient plus sobrement que es aultres iours, & viandes plus dessicatives & extenuantes : affin que l’intemperie humide de l’air, communicquée au corps par necessayre continuité, feust par ce moyen corrigée & ne leur feust incommode par ne soy estre exercitez : comme avoient de coustume. Ainsy fut gouverné Gargantua & continuoyt ce procès de iour en iour, en profitant comme entendez que peut fayre un ieune homme de bon sens en tel exercice ainsi continué. Lequel combien que semblast pour le commencement difficile, en la continuation tant doux fut, legier, & delectable, que mieulx ressembloyt un passetemps de roy, que l’estude d’un escholier. Toutesfoys Ponocrates pour le seiourner de ceste vehemente intention des esperitz advisoyt une foys le moys quelque iour bien clair & serain, on quel bougeoient au matin de la ville, & alloient à Gentilly, ou a Boloigne, ou à Montrouge, ou au pont Charenton, ou à Vanves ou à sainct Clou. Et là passoient toute la iournée à fayre la plus grande chère, dont ilz se povoient adviser, railraillanz gaudissans, beuvanz d’aultant, iouanz, chantant, dansanz, se voytrans en quelque beau pré, denigeans des passereaulx, prenanz des cailles, peschans aux grenoilles, & escrevisses. Mais encores que ycelle iournée feust passée sans livres & lectures, ponct elle n’estoyt passée sans profit. Car en beau pré ilz recoloient par cueur quelques plaisans vers de l’agriculture de Virgile, de Hesiode, du Rustice de Politian, descryvoient quelque plaisans epigrammes en latin : puys les mettoient par rondeaux & balades en langue françoise, En bancquetant du vin aisgué separoient l’eau, comme l’enseigne Cato de re rust. & Pline, avecques un goubelet de Lyerre, lavoient le vin en plain bassin d’eau puys le retiroient avec un embut faisoient aller l’eau d’un verre en aultre, bastissoient plusieurs petitz engins automates, c’est à dyre, soy movens eulx mesmes.





Comment feut meue entre les fouaciers

de Lerné, & ceulx du pays de

Gargantua le grand debat,

dont furent faictes

grosses guerres.

Chapitre. 




EN cestuy temps, qui feut la saison de vendanges on commencement de Automne, les bergiers de la contrée estoient à guarder les vignes, & empescher que les estourneaux ne mangeassent les raisins. En quel temps les fouaciers de Lerné passoient le grand quarroy menans dix ou douze charges de fouaces à la ville. Lesdictz bergiers les requirent courtoisement leurs en bailler pour leur argent au pris du marché. Car notez que c’est viande celeste, manger à desieuner des raisins avecq la fouace fraiche, mesmement des pineaulx, des fiers, des muscadeaux, de la vicane, & des foyrars pour ceulx qui sont constipez de ventre. Car ilz les font dasler long comme un vouge : et souvent cuydant peter ilz se conchoyent, dont sont nommez les cuidez de vendanges. A leur requeste ne feurent austunement enclinez les fouaciers, mais (que pys est) les oultragèrent grandement en les appellant Trop d’iteulx, Breschedens, Plaisans rousseaulx, Galliers, Riennevaulx, Rustres, Challans, Hapelopis, Trainegeines, gentilz Floquetz, copieux, Landores, Malotruz, Dendins, Baugears, Tezez, Gaubregeux, Gogueluz, Clacledens, Boyers d’estons. Bergiers de merde, & austres telz epithetes diffamatoyres, actionstans que poince à eulx n’apartenoit manger de ces belles fouaces : mais qu’il z se debvoient contenter de gros pain ballé, & de tourte. Auquel outraige un d’entreulx nommé Frogier, bien honeste homme de sa personne, & notable bacchelier respondit doulcettement. Depuis quand avez vous prins les cornes, qu’estez tant rogues devenuz ? Dea vous nous en soulliez volentiers bailler, & maintenant y refussez ? Ce n’est pas faice de bons voisins, & ainsi ne vous saisons no’, quand vous venez roy achapter nostre beau froment : dont vo’faictes vos gasteaux & fouaces : encore s par le marché, vous eussions nous donné de nos raisins. Mais par la mer dé vous en pourriez repentir, & aurez quelque ieur affaire de nous, lors nous ferons envers vous à la pareille, & vo’en soubvieigne. Adoncq Marquet grand bastonnier de la confrérie des fouaciers, luy dist. Vrayment tu es bien acresté à ce matin : tu mengeas arsoir trop de mil. Vien czal vien cza, ie te donneray de ma fouace. Lors Forgier en toute simplicité aprochea tyrant un unzain de son baudrier : pensant que Marquet luy deust deposcher de ses fouaces, mais il luy bailla de son fouet à travers les iambes si rudement que nouz y apparoissoient : puis voulut gaigner à la fuyte : mais Forgier s’escrya, au meurtre, & à la force tant qu’il peut, ensemble luy gesta un gros tribard qu’il portoit soubz son estelle, & le attaince par la ioincture coronale de la teste, sur l’artère crotaphique, du cousté dextre : en sorte que Marquet tombit de dessus sa iument, mieulx semblant un homme mort que vif. Ce pendent les mestaiers, qui là auprès challoient les noiz, accoururent avec leurs grandes gaules & frapèrent sus ces fouaciers comme sus seigle verd. Les aultres bergiers & bergières, ouyans le cry de Forgier, y vindrent avec leurs fondes & brassiers, & les suyverent à grands coups de pierres tant menuz qu’il sembloit que ce feust gresle. Finablement les aconpceurent, & houstèrent de leurs fouaces environ quatre ou cinq douzaines, toutesfoys ilz les payèrent au pris accoustumé, & leurs donnèrent un cent de quecas, & troys panerées de franc aubiers. Ce faict les fouaciers aydèrent à monter Marquet, qui estoit villainement blessé, & s’en retournèrent à Lerné sans poursuyvre le chemin de Parillé : menassans fort & ferme les boviers, bergiers, & metayers de Seuillé & de Synays. Ce faict & bergiers & bergières feirent chère lye avecques ces fouaces & beaulx raisins, & se rigollèrent ensemble au son de la belle bouzine : se mocquans de ces beaux fouaciers glorieux, qui avoient trouvé male encontre, par faulte de s’estre seignez de la bonne main au matin. Et avec gros raisins chenins estuvèrent les iambes de Forgier mignonnement, si bien qu’il feut tantost guery.





Comment les habitans de Lerné par le commandement de Picrochole leur roy assaillèrent au despourveu les bergiers de Gargantua.



LEs fouaciers retournez à Lerné soubdain davant boyre ny manger se transportèrent au capitoly, & là davant leur roy nommé Picrochole, tiers de ce nom, proposèrent leur complainte, monstrans leurs paniers rompuz, leurs robbes dessirées, leurs fouaces destroussées, & singulièrement Marquet blessé enormement, disans le tout avoir esté faict par les bergiers & mestaiers de Granedgousiser, auprès du grand carroy par delà Seuillé. Lequel incontinent entra en courroux furieux, & sans plus oultre se interroguer quoy ne comment feist cryer par son pays ban & arrière ban, & que un chascun sur peine de la hart convint en armes en la grand place, devant le chasteau, à heure de midy, pour mieulx confermer son entreprinse, envoya sonner le tabourin à l’entour de la ville, luy mesmes ce pendent qu’on aprestoit son disner, alla faire affuster son artillerie, & desploier son enseigne & oriflant, & charger force munitions, tant de harnoys d’armes que de gueulles. En disnant bailla les commissions & feut par son esdict constitué le seigneur Grippeminaud sus l’avantgarde, en laquelle feurent contez seize mille hacquebutiers, vingt cinq mille avanturiers. A l’artillerie feut commis le grand escuyer Toucquedillon, en laquelle feurent contées neuf cent quatorze grosses pièces de bronze, en canons, double canons, baselicz, serpentines, coulevrines, bombardes, foulcons, passevolans, spiroles, & aultres pièces. L’arrière guarde fut baillée au duc de Raquedenare. En la bataille se tint le roy & les princes de son royaulme. Ainsi sommairement acoustrez davant que se mettre en voye, envoyèrent troys cens chevaulx legiers soubz la conduicte du capitaine Engoulevent, pour descouvrir le pays, et sçavoir s’il y avoit nulle embusche par la contrée. Mais avoir diligemment recherché trouvèrent tout le pays à l’environ en paix & silence, sans assemblée quelconques. Ce que entendent Picrochole commenda que chascun marchast soubz son enseigne hastivement. Adoncques sans ordre & mesure prindrent les champs les uns par my les aultres, guastant & dissipans tout par où ilz passoient, sans espargner ny pouvre ny riche, ny lieu, sacré, ny prophane, emmenoient beufz, vaches, taureaux, veaulx, genisses, brebis, moutons, chevres et boucqs : poulles, chapons, poulletz, oyzons, iards, oyes, porcs, truyes, guorretz, abastans les noix, vendengeans les vignes, emportans les ceps, croullans tous les fruicts des arbres. C’estoit un desordre incomparable de ce qu’ilz faisoient. Et ne trouvèrent personne quelconques leur resistast, mais un chascun se mettoit à leur mercy, les suppliant estre traictez plus humainement, en consideration de ce qu’ilz avoient de tous temps estez bons & aimables voisins, & que iamais envers eulx ne commirent excès ne oultraige, pour ainsi soubdainement estre par iceulx mal vexez, & que dieu les en puniroit de brief. Es quelles remonstrances, rien plus ne respondoient, si non qu’ilz leurs vouloient aprendre à manger de la fouace.





Comment un moyne de Seuillé saulva le le cloz de l’abbaye du sac des ennemys.




TAnt feirent et tracassèrent en pillant & larronnant, qu’ilz arrivèrent à Seuillé : et detroussèrent hommes & femmes, et prindrent ce qu’ilz peurent : rien ne leurs feut ny trop chaud ny trop pesant. Combien que la perte y feust par la plus grande part des maisons, ilz entroient par tout, & ravissoient tout ce qu’estoyt dedans, & iamays nul n’en print dangier. Qui est cas assez merveilleux. Car les curez, vicaires, prescheurs, medicins, chirurgiens & apothecaires, qui alloient visiter, pensr, guerir, prescher, & admonester les malades, estoient tous mors de infection & ces diables pilleurs & meurtriers oncques n’y preindrent mal. Dont vient cela messieurs ? pensez y ie vo’pry. Le bourg ainsi pillé, se transportèrent en l’abbaye avecques horrible tumulte, mays la trouvèrent bien reserrée & fermée : dont l’armée principale marcha oultre vers le gué de Vède, exceptez sept enseignes de gens de pied & deux cens lances qui là restèrent & rompirent les murailles du cloux affin de guaster toute la vendange. Les pouvres diables de moynes ne sçavoient auquel de leurs saincts se vouer, à toutes adventures feirent sonner ad capitulum capitulantes : là feut decreté qu’ilz feroient une belle procession, renforcée de beaux prechans & letanies contra hostium insidias, & beaux responds pro pace. En l’abbaye estoyt pour lors un moyne claustrier nommé frère Iean des Entommeures, ieune, guallant, frisque, dehayt, bien à dextre, hardy, adventureux deliberé, hault, maigre, bien fendu de gueule, bien advantagé en nez, beau despescheur d’heures beau debrideur de messes, pour tout dire, un vray moyne si oncques en feu depuys que le monde moynant moyna de moynerie. Au reste : clerc jusques es dents en matière de breviare. Icelluy entendent le bruyt que faisoyent les ennemys par le clous de leur vigne, sortit hors pour veoir ce qu’ilz faisoient. Et advisant qu’ilz vendangeoient leurs clous, on quel estoyt leur boyte de tout l’an fondée, retourne au cueur de l’ecclise ou estoient les aultres moynes tous estonnez comme fondeurs de cloches, lesquelz voyant chanter. Ini, im, pe, e, e, e, e, e, tum, um, in, i, ni, i, mi, i, co, o, o, o, o, o, rum, um. C’est, dist il, bien chien chanté. Vertus dieu: que ne chantez vous A dieu paniers, vendanges sont faictes ? Ie me donne au diable, s’ilz ne sont en nostre clous, & tant bien couppent & seps & raisins, qu’il n’y aura par le corps dieu de quatre années que halleboter dedans. Ventre sainct Iacques que boyrons nous cependent, nous aultres pauvres diables ? Seigneur dieu da mihi potum. Lors dist le prieur claustral. Que fera cest hyvroigne ycy ? Qu’on me le mène en prison, troubler ainsi le service divin ? Mays: (dist le moyne) le service du vin faisons tant qu’il ne soyt troublé, car vous mesmes monsieur le prieur, aymez boyre du meilleur, sy faict tout homme de bien. Iamays homme noble ne hayst le bon vin. Mays ces responds que chantez ycy ne sont par dieu poinct de saison. Pourquoy sont nos heures en temps de moissons & de vendenges courtes, & en l’advent & tout hyver tant longues ? Feu de bonne memoyre frère Macé Pelosse, vray zelateur, ou ie me donne au diable, de nostre religion, me dist, il me soubvient, que la raison estoyt, affin qu’en ceste saison nous facions bien serrer & fayre le vin & qu’en hyver nous le humons. Escoutez messieurs vous aultres : qui ayme le vin le cor dieu sy ne suyve. Car hardiment que sainct Antoine me arde sy ceulx tastent du pyot, qui n’auront secouru la vigne. Ventre dieu, les biens de l’ecclise ? ha non non. Diable sainct Thomas langloys voulut bien pour yceux mourir, si ie y mouroys ne seroys ie pas sainct de mesmes ? Ie ny mourray ia pourtant, car c’est moy qui le foys es aultres. Ce disant mist bas son grand habit, & se saisit du baston de la croix, qui estoyt de cueur de cormier long comme une lance, rond à plain poing & quelque peu semé de fleurs de lys toutes presque effacées. Ainsi sortit en beau sayon & mist son froc en escharpe. Et de son baston de la croix donna sy brusquement sus les ennemys qui sans ordre ny enseigne, ny trompette, ny tabourin, parmy le clous vendangeoient. Car les porteguydons & portenseignes avoient mys leurs guidons & enseignes l’orée des meurs, les tabourineurs avoient defoncez leurs tabourins d’un cousté, pour les emplir de raisins, les trompettes estoient chargez de moussines : chascun estoyt desrayé, Il chocqua doncques si roydement sus eulx sans dyre guare, qu’il les renversoyt comme porcs frapant à tors & à travers à la vieille escrime, es uns escarbouilloyt la cervelle, es aultres rompoyt bras & iambes, es aultres deslochoyt les spondyles du coul, es aultres demoulloyt les reins, avalloyt le nez, poschoyt les yeulx, fendoyt les mandibules, enfonçoyt les dens en la gueule, descroulloyt les omoplates, spaceloyt les greves, desgondoyt les ischies, debezilloit les faucilles. Si quelqu’un se vouloyt cascher entre les seps plus espès, à icelluy freussoit tout l’areste du doux : & l’esrenoit comme un chien. Si aulcun saulver se vouloyt en fuyant, à icelluy faisoyt voler la teste en pièces par la commissure lambdoide. Sy quelqu’un gravoyt en une arbre pensant y estre en seureté, ycelluy de son baston empaloyt par le fondement. Si quelqu’un de sa vieille congnoissance luy crioyt. Ha frère Iean mon amy, frère Iean ie me rend. Il t’est (disoit il) bien forcé. Mays ensemble tu rendras l’ame à tous les diables. Et soubdain luy donnoit dronos. Et si personne tant feut esprins de temerité qu’il luy voulust resister en face, là monstroyt la force de ses muscles. Car il leurs transperçoyt la poictrine par le mediastine & par le cueur, à d’aultres donnant suz la faulte des coustes, leurs subvertissoyt l’estomach, & mouroient soubdainement, es aultres tant fierement frappoyt par le nombril, qu’il leurs faisoyt sortir les tripes, es aultres par my les couillons persoyt le boiau cullier. Croiez que c’estoit le plus horrible spectacle qu’on veit ocnques, les uns cryoient saincte Barbe, les aultres sainct georges, les aultres saincte Nytouche, les aultres nostre Dame de Cunault, de Laurette, de bonnes nouvelles/ de la lenou/ de rivière. Les uns se vouoyent à sainct Iacques, les aultres au sainct Suaire de Chambery, mais il bruslae troys moys après si bien qu’on n’en peut salver un seul brin. Les aultres à Cadouyn, Les aultres à sainct Iean d’Angely. Les aultres à sainct Eutrope de Xainctes, à sainct mesmes de Chinon, à sainct Martin de Candes, à sainct Clouaud de Sinays : es reliques de Iaurezay : & mille aultres bons petits sainctz. Les uns mouroient sans parler, les aultres cryoient à haulte voix. Confession. Confession. Confiteor. Miserere. In manus. Tant fut grand le crys des navrez, que le prieur de l’abbaye avecques tous les moynes sortirent, Lesquelz quand apperceurent ces pauvres gens ainsi ruez par my la vigne & blessez à mort en confessèrent quelques uns. Mays ce pendent que les prestres se amusoient à confesser : les petitz moinetons coururent au lien on estoyt frère Iean, luy demandant en quoy il vouloyt qu’ilz luy aydassent, A quoy respondit, qu’ilz esguorgetassent ceulx qui estoient portez par terre. Adoncques laissans leurs grandes cappes sus une treille au plus près, commencèrent d’esguorgeter/ & achever ceulx qu’il avoit desià meurtryz. Sçavez vous de quelz ferremens ? A beaux gouetz, qui sont petitz demy cousteaux dont les petitz enfans de nostre pays cernent les noix. Puys à tout son baston de croix, guaingna la brèche qu’avoient faict les ennemys. Aulcuns des moinetons emportèrent les enseignes & guydons en leurs chambres pour en faire des iartiers. Mays quand ceulx qui s’estoient confessez vouleurent sortir par ycelle bresche, Le moyne les assomoyt de coups, disant ceulx cy sont confes & repentans, & ont guaigné les paronds : ilz s’en vont en Paradis aussy droict comme une faucille, & comme est le chemin de Faye. Ainsi par sa prouesse feurent desconfiz tous ceulx de l’armée qui estoient entrez dedans le clous iusques au nombre de treze mille six cens vingt & deux, Iamays Maugis hermite ne se porta sy vaillament à tout son bourdon contre les Sarrasins des quelz est escript es gestes des quatre filz Haymon, comme feist le moyne à l’encontre des ennemys avecq le baston de la croix.





Comment Picrochole print d’assault la roche Clermaud & le regret & difficulté que feist Grangousier de entreprendre guerre.




CE pendent que le moyne s’escarmouscha comme avons dict contre ceulx qui avoient entré le clous. Picrochole à grande hastiveté passa le gué de Vède avecques ses gens & assaillit la riche Clermaud, on quel lieu ne luy feut faicte resistance quelconques, & par ce qu’il estoyt ià nuyct delibera en ycelle ville se hebergier soy & ses gens, & refraischir de sa cholère pungitive. Au matin prit d’assault les boullevars & chasteau & le rempara tresbien : & le proveut de munitions requises, pensant là fayre sa retraicte si d’ailleurs estoit assailly. Car le lieu estoyt fort & par art & par nature, à cause de sa situation, & assiete. Or laissons les là, & retournons à nostre bon Gargantua qui est à paris bien instant à l’estude de bonnes letres & exercitations athleticqus, & le vieulx bon homme Grandgousier son père, qui après souper se chauffoit les couilles à un beau clair & grans feu & attendent graisler des chastaignes escript on foyer avec un baston bruslé d’un bout, dont on escharbotte le feu : faisant à sa femme & famille de beaux contes du temps iadys. Un des bergiers qui guardoient les vignes nommé Pillot : se transporta devers luy en icelle heure, & raconta entierement les excès & pillaiges que faisoyt Picrochole roy de Lerné en ses terres & dommaines, & comment il avoyt pillé/ guasté/ sacagé tout le pays, excepté le clous de Seuillé que frère Iean des entommeures avoyt saulvé à son honneur, & de present estoyt ledit roy en la roche clermaud : où à grande instance se remparoyt, luy & ses gens. Holos/ holos dist Grandgousier, qu’est cecy bonnes gens ? Songe ie ou si vray est ce qu’on me dict ? Picrochole mon amy ancien, de tout temps, de toute race & alliance me vient il assaillir Qui le meut ? qui le poinct ? qui le conduict ? qui l’a ainsi conseillé ? Ho/ ho/ ho/ ho/ ho. Mon dieu mon saulveur, ayde moy, inspire moy, conseille moy à ce qu’est de faire. Ie proteste, ie iure davant toy, ainsy me soys tu favorable, sy iamays à luy desplaisir ne à ses gens dommage, ne en ses terres ie feyx pillerie, mais bien au contrayre, ie l’ay secouru de gens, d’argent, de faveur & de conseil, en tous cas, que ay peu congnoistre son adventaige. Qu’il me ayt doncques en ce poinct oultragé, ce ne peut estre que par l’esperit maling. Bon dieu tu cognoys mon couraige, car à toy rien ne peut estre celé. Si par cas il estoyt devenu furieux, & que pour luy rehabiliter son cerveau tu me l’eusse ycy envoyé : donne moy & povoir/ & sçavoir le rendre au iouc de ton sainct vouloir par bonne discipline. Ho/ ho/ ho. Mes bonnes gens mes amys, & mes beaulx serviteurs, fauldra il que ie vous empesche à me y ayder ? Las, ma vieillesse ne requeroyt dorenavant que repous, & toute ma vye n’ay rien tant procuré que paix. Mais il fault, ie le voy bien, que maintenant de harnoys ie charge mes pauvres espaules lasses & foibles, & en ma main tremblante ie preigne la lance & la masse : pour secourir & guarantir mes pauvres subiectz. La raison le veult ainsi, car de leur labeur ie suys entretenu, & de leur sueur ie suys nourry moy, mes enfans & ma famile. Ce non obstant, ie n’entreprandray poinct guerre, que ie n’aye essayé tous les ars & moyens de paix, là ie me resolus. Adoncques feist convocquer son conseil & propousa l’affayre tel comme il estoyt. Et feut conclut qu’on envoyroyt quelque homme prudent devers Picrochole, sçavoir pourquoy ainsi soubdainement estoyt party de son repous, & envahy les terres, es quelles il n’avoyt droict quiconques. Davantaige qu’on envoyast querir Gargantua & ses gens, affin de maintenir le pays, & defendre à ce besoing. Le tout pleut à Grandgousier & commenda que ainsi feust faict. Dont sus l’heure envoya le Basque son laquays querir à toute diligence Gargantua Et luy escripvit comme s’ensuyt.





La teneur des letres que Grandgousier escryvoyt à Gargantua.




LA ferveur de tes estudes requeroyt que de long temps ne te revocasse de cestuy philosophicque repous, sy la confiance de nos amys & anciens confederez n’eust de present frustré la seureté de ma vieillesse. Mays puis que telle est cette fatale destinée, que par yceulx soys inquieté : es quelz plus ie me repousoye, force me est te rappeller au subside des gens & biens qui te sont par droict naturel assiez. Car ainsi comme debiles sont les armes au dehors, si le conseil n’est en la maison : aussi vaine est l’estude & le conseil inutile : qui en temps oportun par vertu n’est executé & son effect reduict. Ma deliberation n’est poinct de provocquer, mays de apayser, d’assaillir mays defendre : de conquester, mays de guarder mes feaulx subiectz & terres hereditaires. Es quelles est hostilement entre Picrochole, sans cause ny occasion, et de iour en iour porsuyt sa furieuse entreprinse avecques excès non tolerables à personnes libères. Ie me suis en debvoir mys pour moderer sa cholère tyrannicque luy offrent tout ce que ie pensoys luy povoir estre en contentement, & par plusieurs foys ay envoyé amiablement devers luy pour entendre en quoy, par quoy, & comment il se sentoyt oultragé, mays de luy n’ay eu responce que de voluntaire deffiance, & que en mes terres pretendoyt seulement droict de bien seance. Dont iay congneu que dieu eternel l’a laissé au gouvernail de son franc arbitre & propre sens, qui ne peut estre que meschant sy par grace divine n’est continuellement guydé : & pour le contenir en office & reduyre à cognoissance me l’a ycy envoyé à molestes enseignes. Pourtant mon filz bien amé le plus toust que faye pourras ces letres veues retourne à diligence secourir non tant moy (ce que toutesfoys par pitié naturellement tu doibs) que les tiens, lesquelz par raison tu peuz saulver et guarder. L’exploict sera faict à moindre effusion de sang que sera possible. Et si possible est par engins plus expediens, cautèles & ruses de guerre nous saulverons toutes les ames : & les renvoyerons ioyeux à leurs domiciles. Treschier filz la paix de Christ nostre redempteur soyt avecques toy. Salue Ponocrates, Gymnastes, & Eudemon de par moy. Du vingtiesme de Septembre, Ton père GRANDGOUSIER.





Comment Ulrich Gallet feut envoyé devers Picrochole.




LEs letres dictees & signées, Grandgouzier ordonna que Ulrich Gallet, maistre de ses requestes, homme saige & discret, duquel en divers & contencieux affaires il avoyt esprouvé la vertus & bon advys allast devers Picrochole, pour luy remonstrer ce que par eulx avoit esté decreté. En celle heure partit le bonhomme Gallet, & passé le gué demanda au meusnier, de l’estat de Picrochole : lequel luy feist responce que ses gens ne luy avoient laissé ny coq ny geline & qu’ilz s’estoient enserrez en la roche Clermaud, & qu’il ne luy conseilloyt poinct de proceder oultre de peur du guet, car leur fureur estoit enorme. Ce que facilement il creut, & pour celle nuict hebergea avecques le meusnier. Au lendemain matin, se transporta avecques la trompette à la porte du chasteau, & requist es guardes, qu’ilz le feissent parler au roy pour son profit. Les parolles annoncées au roy ne consentit aulcunement qu’on luy ouvrit la porte, mays se transporta sus le boulevard, & dit à l’embassadeur. Qui a il de nouveau ? que voulez vous dyre ? A doncques l’embassadeur propousa comme s’ensuyt.





La harangue faicte par Gallet à Picrochole.




PLus iuste cause de douleur naistre ne peut entre les humains que si du lieu dont par droicture esperoient grace & benevolence, ilz recepvent ennuy & dommaige. Et non sans cause (combien que sans raison) plusieurs venuz en tel accident, ont ceste indignité moins estimé tolerable, que leur vie propre, & en cas que par force ny aultre engin ne l’ont peu corriger, se sont eulx mesmes privez de ceste lumière. Doncques merveille n’est si le roy Grandgouzier mon maistre est à ta furieuse & hostile venue saisy de grand desplaisir & perturbé en son entendement, merveille seroit si ne l’avoient esmeu les excès incomparables, qui en ses terres, & subiectz ont esté par toy, et tes gens commis, es quelz n’a esté obmis nul exemple d’inhumanité. Ce que luy est tant grief de soy par la cordiale affection, de laquelle a chery ses subiectz, que à mortel homme plus estre ne sçauroit, toutesfoys sus l’estimation humaine plus grief luy est, en tant que par toy, et les tiens ont esté ces griefz, et tords faictz. Qui de toute memoyre et ancienneté aviez toy & tes pères une amitié avecques luy, & tous ces ancestres conceue, laquelle iusques à present comme sacrée ensemble aviez inviolablement maintenue, guardée, & entretenue, si bien que non luy seullement, ny les siens, mais les nations Barbares, Poictevins, Bretons, Manseaux, et ceulx qui habitent oultre les isles de Canarre, & Isabella, ont estimé aussi facile demollir le firmament, & les abysmes eriger au dessus des nues, que desemparer vostre alliance : & tant le ont dedoubtée en leurs entreprinses, que n’ont iamais ouzé provoquer, irriter, ny endommaiger l’un par craincte de l’aultre. Plus y a. Ceste sacrée amytié tant a emply ce ciel, que peu de gens sont auiourd’huy habitans par tout le continent & isles de l’Ocean, qui ne ayent ambitieusement aspiré estre receuz en icelle à pactes par vous mesmes conditionnez : autant estimant vostre confederation que leurs propres terres, & dommaines. En sorte que de toute memoyre n’a esté prince ny ligue tant esserée, ou superbe qui ait ouzé courir sus, ie ne dys pas vos terres, mais celles de vos confederez. Et si par conseil precipité, ont encontre eulx attempté quelque cas de nouvelleté, le nom & tiltre de vostre alliance entendu, ont soubdain desisté de leurs entreprinses. Quelle furie doncques vous esmeut maintenant, toute alliance brisée, toute amytié conculquée, tout droit trespassé, envahir hostilement ses terres, sans en rien avoir esté par luy ny les siens endommaigé, irrité, ny provoqué ? Où est foy ? où est loy ? où est raison ? où est humanité, où est crainte de dieu ? Cuyde tu ces oultraiges estre recellées es espritz eternelz, & au dieu souverain, qui est iuste retributeur de vos entreprinses ? Si le cuyde, tu te trompe, car toutes choses viendront à son iugement. Sont ce fatales destinées, ou influences des astres qui voulent mettre fin à tes ayzes & repous ? Ainsi ont toutes choses leur fin & periode. Et quand elles sont venues à leur poinct supellatif, elles sont en bas ruinées, car elles ne peuvent longtemps en tel estat demourer : c’est la fin de ceulx qui leurs fortunes & prosperitez ne peuvent par raison & temperance moderer. Mais si ainsi estoit phée, & deust ores ton heur & repos prendre fin, failloit il que ce feust en incommodant à mon roy : celluy par lequel tu estoys estably ? Si ta maison debvoit ruiner, failloit il qu’en sa ruyne elle tombast suz les atres de celluy qui l’avoyt aornée ? La chose est tant hors les mettes de raison, tant abhorrente de sens commun, que à pene peut elle estre par humain entendement conceue : & tant demourera non creable entre les estrangiers, iusques à ce que l’effect asseuré & tesmoigné leur donne à entendre, que rien n’est ny sainct, ny sacré à ceulx qui se sont emancipez de dieu & raison, pour suyvre leurs affections perverses. Si quelque tort eust esté par nous faict en tes subiectz, & dommaiges, si par nous eust esté porté faveur à tes mal vouluz, si en tes affaires ne te eussions secouru, si par nous ton nom et honneur eut esté blessé : Ou pour mieulx dyre, si l’esperit calumniateur tentant à mal te tyrer eust par fallaces espèces, & phantasmes ludificatoyres mys en ton entendement, que envers toy eussions faict chose non digne de nostre ancienne amytié, Tu debvoys premier te enquerir de la verité, puis nous en admonester. Et nous eussions tant à ton gré satisfaict, que eusse occasion de toy contenter. Mais (o dieu eternel) quelle est ton entreprinse ? Vouldroys tu comme tyrant perfide piller ainsi, & dissiper le royaulme de mon maistre ? Le as tu esprouvé tant ignave, & stupide, qu’il ne voulust : ou tant destitué de gens, d’argent, de conseil, & d’art militaire, qu’il peust resister à tes iniques assaulx ? Depars d’icy presentement, & demain pour tout le iour soye retiré en tes terres, sans par le chemin faire aulcun tumulte ny force. Et paye mille bezans d’or pour les dommaiges que tu as faict en ces terres. La moytié payera demain, l’aultre moytié payeras es Ides de May prochainement venant : nous delaissant ce pendent pour houstaige les Ducs de Tournemoule, de Basdefesses, & de Menuail, ensemble le prince de Gratelles, & le viconte de Morpiaille.





Comment Grandgouzier pour achapter paix feist rendre les fouaces.




A Tant se teut le bonhomme Gallet, mays Picrochole à tous ses propos ne respondit aultre chose, si non Venez les querir : venez les querir. Ils ont belle couille & molle. Ilz vous brayeront de la fouace. Adoncques s’en retourne vers Grandgousier, lequel trouva à genoux, teste nue, encline en un petit coing de son cabinet, pryant dieu, qu’ilz vouzist amollir la cholère de Picrochole, & le mettre au poinct de raison, sans y proceder par force. Quand veit le bon homme de retour il luy demanda. Ha mon amy, mon amy, quelles nouvelles m’apportez vo’? Il n’y a, dist Gallet, ordre, cest homme est du tout hors du sens, & delaissé de dieu. Voyre mays dist Grandgousier, mon amy quelle cause pretend il de cest excès ? Il ne me a, dist Gallet, cause quelconques exposé. Sy non qu’il m’a dict en cholère quelques motz de fouaces. Ie ne sçay si l’on auroyt poinct faict d’oultrage à ses fouaciers, Ie le vieulx, dist Grandgousier, bien entendre davant qu’aultre chose deliberer sur ce que seroyt de fayre. Allors manda sçavoir de cest affayre, & trouva pour vray qu’on avoyt prins par force quelques fouaces de ses gens, & que Marquet avoyt eu un coup de tribard sus la teste. Toutesfoys que le tout avoyt esté bien payé, & que ledict Marquet avoyt premier blessé Forgier de son fouet par les iambes. Et sembla à tout son conseil que en toute force il se doibvoyt defendre. Ce non obstant, dist Grandgouzier. Puys qu’il n’est question que de quelques fouaces, ie assayeray le contenter, car il me desplaist par trop de lever guerre. Adoncques s’enquesta combien on avoyt prins de fouaces et entendent quatre ou cinq douzaines, commenda qu’on en feist cinq charretées en icelle nuyct, & que l’une feust de fouaces faictes à beau beuure, beaux moyeux d’eufz, beau saffran, & belles espices pour estre distribuée à Marquet, & que pour ses interestz, il luy donnoyt sept cens mille Philippus pour payer les barbiers qui l’auroient pensé, & d’abondant luy donnoyt la mestayrie de la Pomardière à perpetuité franche pour luy & les siens. Pour le tout conduyre & passer fut envoyé Gallet. Lequel par le chemin, feist cuillir près de la saulloye force grands rameaux de cannes & rouzeaux & en feist armer autour leurs charrettes, & chascun des chartiers, & luy mesmes en tint un en sa main : par ce voulant donner à congnoistre qu’ilz ne demandoient que la paix, & qu’ilz venoyent pour l’achapter. Eulx venuz à la porte requirent parler à Picrochole de par Grandgousier. Picrochole ne voulut oncques les laisser entrer, ny aller à eulx parler, & leur manda qu’il estoyt empesché, mays qu’ilz dissent ce qu’ilz vouldroient au capitaine Toucquedillon lequel affeustoyt quelque pièce sus les murailles. Adoncq luy dict le bon homme. Seigneur pour vous rescinder toute ance de debat & houster toute excuse que ne retournez en nostre première alliance, nous vous rendons presentement les fouaces, dont est la controverse. Cinq douzaines en prindrent nos gens : elles furent tresbien payeez, nous aymons tant la paix que nous en rendons cinq charrettes : desquelles ceste icy sera pour Marquet, qui plus se plainct. Dadventaige pour le contenter entierement, voy là sept cens mille Philippus que ie luy livre, & pour l’interest qu’il pourroyt prendre, ie luy cède la mestayrie de la Pomardière, à perpetuité pour luy & les siens, possedable en franc alloy. Voyez cy le contract de la transaction. Et pour dieu vivons dorenavant en paix, & vous retirez en vos terres ioyeusement, cedant vostre place icy, en laquelle n’avez droict quelconques, comme bien le confessez Et amys comme par avant. Toucquedillon raconta le tout à Picrochole, & de plus en plus envenima son couraige luy disant : Ces rustres ont belle peur. Par dieu Grangouzier se conchie, le pouvre beuveur, ce n’est pas son cas d’aller en guerre, mais ouy bien de vuider les flascons. Ie suis d’opinion que retenons ces fouaces & l’argent, et au reste nous hastons de remparer icy pour suivre nostre fortune. Mais pensent ilz pas bien avoir affaire à une duppe, de vous paistre de ces fouaces ? Voilà que c’est, le bon traitement & la grande familiarité que leurs avez par cy davant tenue, vous ont rendu envers eulx contemptible. Oignez villain, il vous poindra. Poignez villain, il vous oindra. Cza/ cza, cza dist Picrochole, sainct Iacques ilz en auront, faictez ainsi qu’avez dict. D’une chose, dist Toucquedillon, vous vieulx ie advertir. Nous sommes icy assez mal avitaillez : & pourveuz maigrement des harnoys de gueule. Si Grangouzier nous mettoit siège, dès à present m’en irois faire arracher les dens toutes, seulement que troys me restassent, autant à vos gens comme à moy, avec icelles nous n’avangerons que trop à manger nos munitions. Nous dist Picrochole, n’aurons que trop mangeailles. Sommes nous icy pour manger, ou pour batailler ? Pour batailler vrayement dist Toucquedillon. Mais de la panse vient la dance. Et où faim règne : force exule. Tant iazer : dist Picrochole. Saisissez ce qu’ilz ont amené. Adoncques prindrent argent & fouaces & beufz & charrettes. Et les renvoyèrent sans mot dire, si non que plus n’aprochassent de se près pour la cause qu’on leur diroit demain. Ainsi sans rien faire retournèrent devers Grandgouzier, & luy contèrent le tout : adioustans qu’il n’estoyt aulcun espoir, de les tyrer à paix, si non à vive & forte guerre.





Comment certains gouverneurs de Picrochole par conseil precipité le mirent on dernier peril.




LEs fouaces destroussées comparurent davant Picrochole, les duc de Menuail, comte Spadassin, et capitaine Merdaille, et luy dirent, Sire auiourd’huy nous vous rendons le plus heureux & plus chevalureux prince qui oncques feut depuis la mort de Alexandre Macedon. Le moyen en est tel, vous laisserez icy quelque capitaine en garnison avec petite bande de gens, pour garder la place, laquelle nous semble assez forte : tant par nature, que par les rampars faicts à votre invention. Vostre armée partirez en deux, comme trop mieulx l’entendez. L’une partie yra ruer sur ce Grandgozier, et ses gens. Par icelle sera de prime abordée facillement deconfit. Là recouvrerez argent à tas. L’aultre partie en ce pendent tirera vers Onys, Sanctonge, Angomoys, & gascoigne : ensemble Perigot, Medoc, & Elanes. Sans resistence prendront villes, chasteaulx, & forteresses. A Bayonne, à saint Iehan de Luc, à Fontarabie saysirez toutes les naufz, & coustoyant vers Gallice, & Portugal, pillerez tous les lieux maritimes, iusques à Ulisbone, ou aurez renfort de tout equipage requis à un conquerent. Par le corbieu Hespaigne se rendra, car ce ne sont que madourrez. Passerez par l’estroict de Sybille, & là erigerez deux colunnes plus magnificques que celles de Hercules, à perpetuelle memoire de vostre nom. Et sera nommé cestuy destroict la mer Picocholine. Passée la mer Picrocholine, voicy Barberousse qui se rend vostre esclave. Ie (dist Picrochole) le prandray à mercy. Voyre (dirent ilz) pourveu qu’il se face baptizer. Et oppugnerez les royaulmes de Tunix, de Hippes, hardiment toute Barbarie. En passant oultre retiendrez en vostre main Maiorque, Sardaine, Corsicque, & aultres isles de la mer Ligusticque & Baleare. Coustoyant à gausche, dominerez toute la gaule Narbonicque, Provence, & Allobroges, Genes, Florence, Lucques, & à dieu seas Rome. Le pouvre monsieur du pape meurt desià de peur. (Par ma foy dist Picrochole, ie ne luy baiseray sa pantoufle) Prinze Italie voylà Naples, Calabre, Apoulle et Sicile toutes à sac. Et Malthe avecq. Ie vouldrois bien que les plaisans chevaliers iadicts Rhodiens vous resistassent, pour veoir de leur urine. Ie iroys (dist Picrochole) voluntiers à Laurette. Rien, rien, dirent ilz, ce sera au retour. De là prendrons Candie, Cypre, Rhodes, & les isles Cyclades. Et donnerons sus la Morée. Nous la tenons. Sainct Treignan dieu gard Hierusalem. Car le Soubdan n’est pas comparable à vostre puissance. Ie (dist il) feray doncques bastir le temple de Solomon. Non dirent ilz, encores. Attendez un peu : ne soyez iamais tant soubdain à vos entreprises. Sçavez vous que disoit Octavien Auguste ? Festina lente. Il vous convient premierement avoir l’Asie minour, Carie, Lycie, Pamphilie, Cilicie, Lydie, Phrygie, Mysie, Betune, Charazie, Satalie, Samagari, Castamena, Luga, Savasta : iusques à Euphrastes. Voyrons nous, dist Picrochole, Babylone, & le mont Sinay ? Il n’est, dirent ilz, ià besoing pour ceste heure. N’est ce pas assez tracassé de avoir oultre passé les monts Caspiens, avoir transfreté la mer Hircane, & chevauché les deux Armenies, & les troys Arabies ? Par ma foy, dist il, nous sommes affolez ? Ha pauvres gens (Quoy ? dirent ilz) Que boyrons nous par ces desers ? Nous dirent ilz, avons ià donné ordre à tout. Par la mer Siriace vous avez neuf mille quatorze grands naufz chargées des meilleurs vins du monde, elles arrivèrent à Iaphes. Là se sont trouvez vingt & deux cent mille chameaux, & seize cens Elephans, lesquelz avez prins à une chasse environ Sigeilmes, lors que entrastes en Lybie : & dabondant eustes toute la Caravane de la Mecha. Ne vous fournirent ilz pas de vin à suffisance ? Voyre mays, dist il, nous ne beumez poinct frais. Ha, dirent ilz, par la vertus non pas d’un petit poisson un preux, un conquerent, un pretendent & aspirant à l’empire univers, ne peut pas tousiours avoir ses aizes. Dieu soit loué que estez venu vous et voz gens saufz & entiers iusques au fleuve du Tigre. Mais dist il, que faict ce pendent la part de nostre armée qui desconfit ce villain humeux Grandgousier ? Ilz ne chomment pas dirent ilz, nous les rencontrerons tantost. Ilz vous ont pris Bretaigne, Normandie, Flandres, Haynault, Barband, Artoys, Hollande, Selande, ilz ont passé le Rhein par sus le ventre des Sueves & Lanquenetz, & part d’entre eulx ont dompté Luxembourg : Louraine, la Champaigne, Savoye, iusques à Lyon, auquel lieu ont trouvé des garnizons retournans des conquestes navales de la mer Mediterranée. Et se sont reassemblez en Bohème, après avoir mys à sac Soueve, Witemberg, Bavières, Austriche, Moravie & Stirie. Puis ont donné fierement ensemble sus Lubek, Norvverge, Svveden, Richz, Dace, Gotthic, Eugroneland, les Estrelins, iusques à la Mer Glaciale. Et ce faict conquestèrent les Isles Orchades, & subiuguèrent Escosse, Angleterre, & Irlande. De là navigans par la Mer fabuleuse, & par les Sarmates, ont vaincu & dominé Prussie, Polonie, Lithuanie, Russe, Valache, la Transsylvane, & Hongrie, Bulgarie, Turquie, & sont à Constantinople. Allons nous, dist Picrochole, rendre à eulx, le plus toust. Car ie veulx estre aussi empereur de Trebizonde. Ne tuerons nous pas tous ces chiens Turcs & Mahumetistes ? Que diable, dirent ilz, ferons nous doncques ? Et donnerez leurs biens & terres, à ceulx qui vo’auront servy honnestement. La raison, dist il, le veult. C’est equité. Ie vous donne la Carmaigne, Surie, & toute Palestine. Ha, dirent ilz, Cyre, c’est du bien de vous : grand mercy. Dieu vous face bien prosperer. Là present estoit un vieux gentil homme esprové en divers hazars, & vray routier de guerre, nommé Echephron, lequel oyant ces propous dist. Iay grand peur que toute ceste entreprinse sera semblable à la farce du pot au laict, duquel un cordouannier se faisoit riche par resverie : puis le pot cassé n’eust de quoy disner. Que pretendez vous par ces belles conquestes ? Quelle sera la fin de tant de travaulx & traverses ? Ce sera, dist Picrochole, que repouserons à noz aises. Dont dit Echephron, & si par cas jamais n’en retournez ? Car le voyage est long & perilleux. Ne vault il pas mieulx que dès maintenant nous repousons, sans nous mettre en ces hazars ? O dist Spadassin, par dieu voicy un bon resveux, mais allons nous cacher au coing de la cheminée : & là passons avec les dames nostre temps, à enfiller des perles, ou à filler comme Sardanapalus. Qui ne se adventure n’a cheval ny mule. Ce dist Salomon. Qui trop (dist Echephron) se adventure perd cheval & mulle. Respondit Malcon. Baste, dist Picrochole, passons oultre. Ie ne crains que ces diables de legions de Grandgouzier. Cependent que nous sommes en Mesopotamie, s’ilz no’donnoient sus la queue quel remède ? Tresbons, dist Merdaille, une belle petite commission, laquelle vo’envoirez ès Moscovites, vous mettra en champ, pour un moment cinquante mille combatans d’eslite. O si vous me faictes vostre lieutenant, ie renye la chair, la mort, & le sang. Ie tueroys un pigne pour un mercier. Ie mors, ie rue, ie frape, ie tue. Suz, suz, dist Picrochole, qu’on depesche tout : & qui me ayme si me suyve.





Comment Gargantua laissa la ville de Paris pour secourir son pays & comment Gymnaste rencontra les ennemis.




EN ceste mesme heure Gargantua qui estoit yssu de Paris soubdain les lettres de son père leues : sus sa grand iument s’en venant avoit ià passé le pont de la nonnain, luy Ponocrates, Gymnaste & Eudemon, lesquelz pour le suyvre avoient prins checvaulx de poste, le reste de son train, venoit à iustes iournées, amenent tous ses livres & instrument philosophicque. Luy arrivé à Parillé, feut adverty par le mestayer de Gouguet, comment Picrochole s’estoit ramparé à la Rocheclermaud, & avoit envoyé le capitaine Tripet, avec grosse armée, assaillir le boys de Vède, & Vaugaudry, & qu’ilz avoient couru la poulle, iusques au pressouer Billard, & que c’estoit chose estrange et difficile à croyre des excès qu’ilz faisoient par le pays. Tant qu’il luy feit peur, & ne sçavoit pas bien que dire ny que faire. Mais Ponocrates luy conseilla qu’ilz se transportassent vers le seigneur de la Vauguyon, qui de tous temps avoit esté leur amy & confederé, & par luy seroient mieulx advisez de tous affaires, ce qu’ilz feirent incontinent, & le trouvèrent en bonne deliberation de leur secourir & feut de opinion qu’il envoyroit quelqu’un de ses gens pour descouvrir le pays & sçavoir en quel estat estoient les ennemys, affin de y proceder par conseil prins selon la forme de l’heure presente. Gymnaste leur offrit d’y aller, mais il feut conclud, que pour le meilleur il menast avecques soy quelqu’un qui congnoistroit les voyes & destorses, & les rivières de l’entour. Adoncques partirent luy & Prelinguand escuyer de Vauguyion, & sans effroy espièrent de tous coustés. Cependent Gargantua se refraischit, & repeut quelque peu avecques ses gens, & feist donner à sa iument ung picotin d’avoyne, c’estoient soixante & quatorze muys. Gymnaste & son compaignon tant chevauchèrent qu’ilz rencontrèrent les ennemys tous espars et mal en ordre, pillans & desrobans tout ce qu’ilz povoient : et de tant loing qu’ilz l’aperceurent accoururent sus luy à la foulle pour le destrousser : adonc il leur cria, messieurs ie suis pauvre diable, ie vous requiers qu’ayez de moy mercy. Iay encourez quelque teston, nous le boyrons, & ce cheval icy sera vendu pour payer ma bien venue : cela faict retenez moy des vostres, car iamais homme ne sceut mieulx prendre larder, roustir, & aprester, voyre par dieu demembrer, et gourmender poulle que moy qui suis icy, & pour mon proficiat ie boy à tous bons compaignons. Lors descouvrir sa ferrière, & sans mettre le nez dedans, beuvoit assez honestement. Les marroufles le regardoient ouvrans la gueule d’ung grand pied, et tirans les langues comme levriers en attente de boyre après : mais Trpiet le capitaine sus ce poinct accourut veoir que c’estoit. Adoncq Gymnaste luy offrit la bouteille, disant. Tenez capitaine, beuvez en hardument, ien ay faict l’essay, c’est vin de la Faye moniau. Quoy, dist Tripet, ce gautier icy se guabèle de no’. Qui es tu ? Ie suis (dist Gymnaste) pauvre diable. Ha, dist tripet, puis que tu es pauvre diable, c’est raison que passez oultre, car tout pauvre diable passe par tout sans péage ny gabelle. Mais ce n’est de coustume que pauvres diables soient si bien montez : pourtant monsieur le diable descendez, que ie aye le roussin, & si bien il ne me porte, vous maistre diable me porterez. Car iayme fort qu’un diable tel m’emporte.





Comment Gymnaste soupplement tua le capitaine Tripet, et aultres gens de Picrochole.




CEs motz entenduz, aulcuns d’entre eulx commencèrent avoir frayeur, et se seignoient de toutes mains, pensans que ce feust un diable desguisé, & quelqu’un d’entre eulx nommé Bon Ioan, tyra les heures de sa braguette & crya assez hault, Agios ho theos. Si tu es de dieu sy parle, sy tu es de l’aultre sy t’en va. Et pas ne s’en alloit, ce que entendirent plusieurs de la bande, et se departoient de la compaignie. Le tout notant & considerant Gymnaste. Pourtant dist semblant descendre de cheval, et quand feut pendent du cousté du montouer feist soupplement le tour de l’estrivière, son espée bastarde au cousté, & par dessoubz passé se lancza en l’air, & se tint des deux piedz sus la scelle le cul tourné vers la teste du cheval. Puis dist. Mon cas va au rebours. Adoncq en tel poinct qu’il estoit feist la guambade sus un pied, tournant à senestre, & ne faillit oncq de rencontrer sa propre assiete sans en rien varier. Dont dist Tripet, Ie ne feray pas cestuy là pour ceste heure, & pour cause. Bien dist Gymnaste, iay failly, ie vois defaire cestuy sault : lors par grande force & agilité feist en tournant à dextre la gambade comme d’avant. Ce faict mist le poulce de la dextre sus l’arczon de la scelle, & leva tout le corps en l’air, se soustenent tout le corps sus le muscle, et nerf dudict poulce : & ainsi se tourna troys foys, à la quatriesme se renversant tout le corps sans à rien toucher se guinda entre les deux aureilles du cheval, osudant tout le corps en l’air sus le poulce de la senestre : & en cest estat feist le tour du moulinet puys frapant du plat de la main dextre sus le meillieu de la scelle se donna tel branle qu’il se assist sus la crope, comme font les damoiselles. Ce faict tout à l’aise passe la iambe droicte par sus la scelle, & se mist en estat de chevaicheur, sus la crope. Mais dist il, mieulx vault que ie me mette entre les arsons : adoncq se appoyant sus les poulces des deux mains à la crope davant soy, se renversa cul sus teste en l’air, & se trouva entre les arsons en bon maintien, puys d’un sobresault se leva tout le corps en l’air, et ainsi se tint piedz ioinctz entre les arsons, & là tournoya plus de cent tours les bras estenduz en croix, & crioyt ce faisant à haulte voix. Ienraige diables ienraige, ienraige, tenez moy diables tenez moy tenez. Tandis qu’ainsi voltigeoyt, les marrouffles en grand esbahissement disoient l’un à l’aultre. Par la mer dé c’est un lutin, ou un diable ainsi desguisé. Ab hoste maligno libera nos domine : & s’en fuyoient à la route regardans darrière soy, comme un chien qui emporte un plumail. Lors Gymnaste voyant son adventaige descend de cheval : & desguaine son espée, & à grands coups chargea sus les plus huppez, et les ruoyt à grands monceaulx blessez, navrez, & meurtriz, sans que nul luy resistast, pensans que ce fust un diable affamé, tant par les merveilleux voltigenens qu’il avoyt faict que par les propous que luy avoit tenu Tripet, en l’appellant pauvre diable. Si non que Tripet en trahison voulut luy voulut fendre la cerveille de son espée lancquenette, mais il estoit bien armé, & de cestuy coup ne sentit que le chargement, & soubdain se tournant, lancea un estoc volant au dict Tripet & ce pendent que icelluy se couvroit en hault luy tailla d’un coup l’estomach le colon & la moytié du foye. Dont tomba par terre, & tombant rendit plus de quatre potées de souppes, & l’ame meslée parmy les souppes. Ce faict Gymnaste se retyre considerant que les cas de hazart iamais ne fault poursuyvre iusque à leur perdiode : & qu’il convient à tous chevaliers reverentement traicter leur bonne fortune, sans la molester ny gehainer. Et montant sus son cheval luy donne des esprons tyrant droict son chemin vers la Vauguyon & Prelinguand avecques luy.





Comment Gargantua demolliyt le chasteau du Gué de Vède, et comment ilz passèrent le Gué.




VEnu que fut raconta l’estat auquel il avoit trouvé les ennemys & du Stratagème qu’il avoit faict, luy seul contre toute leur caterve affirmant que ilz n’estoient que maraulx, pilleurs & brigans, ignorans de toute discipline militaire, & que hardiment ilz se mirent en voye, car il leur seroit tresfacile de les assomer comme bestes. Adoncques monta Gargantua sus sa grande iument, acompaigné comme d’avant avons dict. Et trouvant en son chemin un hault & grand Alne, (lequel communement on nommoyt l’arbre de sainct Martin, pour ce qu’ainsi estoit creu ung bourdon que iadis sainct Martin y planta) dist. Voicy ce qu’il me failloyt. cest arbre me servira de bourdon & de lance. Et l’arrachit facilement terre & en housta les rameaux, & le para pour son plaisir. Cependent sa iument pissa pour se lascher le ventre : mais ce fut en telle abondance : qu’elle en feist sept lieues de deluge, & deriva tout le pissat au gué de Vède & tant s’enfla devers le fil de l’eau, que toute ceste bande des ennemys furent en grand horreur noyez, exceptez aulcuns qui avoient prins le chemin vers les cousteaulx à gauche : Gargantua venu à l’endroit du boys de Vède fut advisé par Eudemon que dedans le chasteau estoyt quelque reste des ennemys, pour laquelle chose sçavoir Gargantua s’escrya tant qu’il peut. Estez vous là, ou n’y estez pas ? Si vous y estez, n’y soyez plus : si n’y estez : ie n’ay que dire. Mais un ribaud canonnier qui estoyt au machicoulys, luy tyra un coup de canon, & le attainct par la temple dextre furieusement : toutesfoys ne luy feist pour ce mal en plus que s’il luy eust getté une prune. Qu’est ce là ? dist Gargantua, nous gettez vous icy des grains de raizins ? La vendange vo’coustera cher. Pensant de vray que le boulet feust un grain de raizin. Ceulx qui estoient dedans le chasteau amusez à la pille entendant le bruyt coururent aux tours, & forteresses, & luy tirèrent plus de neuf mille vingt & cinq coups de faulconneaux, & arquebuses, visans tous à sa teste : & si menu tiroyent contre luy, qu’il s’escrya. Ponocrates mon amy ces mouches icy me aveuglent, baillez moy quelque rameau de ses saulles pour les chasser. Pensant des plombées & pierres d’artillerye que feussent mousches bovines. Ponocrates l’advisa que ce n’estoient aultres mousches que les coups d’artillerye que l’on tiroyt du chasteau. Alors chocqua de son grand arbre contre le chasteau, & à grans coups abastit & tours, & forteresses, & ruyna tout par terre. Par ce moien feurent tous rompuz, & mys en pièces ceulx qui estoient en icelluy. De là partans arrivèrent au port du molin, & trouvèrent tout le gué couvert de corps mors, en telle foulle qu’ilz avoient enguorgé le cours du molin. Et c’estoient ceulx qui estoient peritz au deluge urinal de la iument. Là feurent en pensement comment ilz pourroient passer, veu l’empeschement de ces cadavres. Mais Gymnaste dist. Si les diables y ont passé, ie y passeray fort bien. Les diables (dist Eudemon) y ont passé pour en emporter les ames damnées : sainct Treignan (dist Ponocrates) par doncques consequence necessaire il y passera. Voyre voyre, dist Gymnaste, ou ie demoureray en chemin. et donnant des esperons à son cheval passa franchement oultre, sans que iamais son cheval eust fraieur des corps mors. Car il l’avoit acoustumé (selon la doctrine de Aelian) à ne craindre poinct les armes, ny corps mors. Non en tuant les gens, comme Diogenes tuoyt les Thraces, & Ulysses mettoyt les corps de ses ennemys au pied de ses cheveaulx, ainsi que raconte Homere : mais en luy mettant un phantosme par my son fain, & le faisant ordinairement passer sus icelluy quand il luy bailloyt son avoyne. Les troys aultres le suyvirent sans faillir, excepté Eudemon, du quel le cheval enfoncea le pied droict iusques au genoil dedans la panse d’ung gros & gras villain, qui estoit noyé l’envers, & ne le povoyt tirer hors : ainsi demouroit empestré, iusques à ce que Gargantua du bout de son baston enfondra le reste des tripes du villain en l’eau ce pendent que le cheval levoit le pied. Et (que est chose merveilleuse en Hippiatrie) feut ledict cheval guery d’un furot qu’il avoit en icelluy pied, par l’attouchement des boyaux de ce gros marroufle.





Comment Gargantua soy peignant faisoit tomber de ses cheveulx les boulletz de artillerye.




ISsuz de la rive de Vède peu de temps après abourdèrent au chasteau de Grandgouzier, qui les attendoyt en grand desir desir. A sa venue ilz le festoyèrent à tour de bras, car iamais on ne veit gens plus ioyeux. Car Supplementum Supplementi Chronicorum, dict qe Gargamelle y mourut de ioye, ie n’en sçay rien de ma part, & bien peu me soucye ny d’elle ny d’aultre femme que soyt. a verité feut que Gargantua se refraischissant d’habillemens, & se testonnant de son peigne (qui estoit grand de sept cannes, tout apoincté de grandes dens de Elephans toutes entières) faisoit tomber à chascun coup plus de sept balles de bouletz qui luy estoient demourez entre les cheveulx à la demolition du boys de Vède. Ce que voyant Grandgouzier son père, pensoit que ce feussent pous, & luy dist. Dea mon filz no’as tu aporté iusques icy des esparviers de Montagu ? Ie n’entendoys pas que là tu feisses residence. Adonc Ponocrates respondit. Seigneur ne pensez pas que ie l’aye mis au colliège de pouillerie qu’on nomme Montagu, mieulx le eusse voulu mettre entre les guenaux de sainct Innocent, pour l’enorme cruaulté & villenye que ie y ay congneu. Car trop mieulx sont traictez les forcez entre les Maures & Tartares, les meurtriers en la tour criminelle, voyre certes les chiens en vostre maison, que ne sont ces malautruz on dict colliège. Et si iestoys roy de Paris, le diable m’emport si ie ne mettoys le feu dedans & faisoys brusler & principal & regens, qui endurent veoir cette inhumanité davant leurs yeulx. Lors levant un de ces boulletz dist, ce sont coups de canon que na guyères a repceu vostre filz Gargantua passant davant le gué de Vède par la Trahison de vos ennemys. Mais ilz en eurent telle recompense, qu’ilz sont tous perilz en la ruine du chasteau : comme les Philistins par l’engin de Sanson, & ceulx que opprima la tour de Siloé, desquelz est escript Luce viii. Iceulx ie suys advis que nous poursuyvons ce pendant que l’heur est pour nous. Car l’occasion a tous ses cheveulx au front, quand elle est oultrepassée, vo’en la povez revocquer, elle est chauve par le darrière de la teste, & iamais plus ne se retourne. Vrayement, dist Grandgoouzier, ce ne sera pas à ceste heure, car ie veulx vous festoyer pour ce soir, et soyez les tresbien venuz. Ce dict on apresta le soupper & de surcroist feurent roustiz seze beufz, troys genisses, trente & deux veaux, soixante & troys chevreaux moissonniers quatre vingtz quinze moutons, troys cens gourretz de laict à beau moust, unze vingt perdrys, sept cens becasses, quatre cens chappons de Loudunoys & Cornouaille, six mille poulletz & autant de pigeons, six cens gualinottes, quatorze cens levraulx, troys cens & troys hostardes, & mille sept cens hutaudeaux. De venaison l’on ne peut tant soubdain recouvrir, fors unze sangliers, qu’envoya l’abbé de Turpenay, & dix & huyt bestes fauves que donna que donna le seigneur de Grandmond : en semble deux vings faisans qu’envoya le seigneur des Essars, & quelques douzaines de Ramiers, de oizeaux de rivière, de Tercelles, Buors, Courtes, Pluviers, ravans, Tyransons, Tadournes, Pochecuillières, Pouacres, Hegronneaux, Foulques, Aigrettes, Ciguongnes, Cannes petières, & renfort de potages. Sans poinct de faulte il y avoit vivres à suffizance & feurent aprestez honestement par Frippesaulce, Hochepot & Pilleverius cuisiniers de Grandgouzier. Ianot Micquel & Verrenet apprestèrent fort bien à boire.





Comment Gargantua mangea en sallade six pelerins.



LE propous requiert, que racontons ce qu’advint à six pelerins qui venoient de sainct Sebastian près de Nantes, & pour soy herberger celle nuyct de peur des ennemys s’estoyt mussez on iardin dessus les poyzars entre les choux & lectues. Gargantua se trouva quelque peu alteré & demanda si l’on pourroit trouver de lectues pour faire une sallade. Et entendent qu’il y en avoit des plus belles & grandes du pays, car elles estoient grandes comme pruniers ou noyers : y voulut aller luy mesmes & en emporta en sa main ce que bon luy sembla, ensemble emporta les six pelerins, lesquelz avoient si grand peur, qu’ilz ne ousoient ny parler ny tousser. Les lavant doncques premierement en la fontaine, les pelerins disoient en voix basse l’un à l’aultre. Qu’est y de faire ? nous nayons icy entre ces lectues, parlerons nous ? mais si nous parlons, il nous tuera comme espies. Et comme ils deliberoient ainsi, Gargantua les mit avecques ses lectues dedans un plat de la maison, grand comme la tonne de Citeaux & avecques d’huille, de vinaigre & de sel, les mangeoyt pour soy refraishir davant souper, & avoit ià engoullé cinq des prisonniers, les sixiesme estoit dedans le plat caché soubz une lactues, excepté son bourdon qui apparoissoit au dessus. Lequel voyant Grangouzier dist à Gargantua. Ie croy que c’est là une corne de limasson, ne le mengez poinct. Pourquoy ? dist Gargantua. Ilz sont bons tout ce moys. Ettyrant le bourdon ensemble leva le pelerin & le mangeoyt tresbien. Puis beut un horrible traict de vin pineau, & attendirent que l’on apprestat souper. Les pelerins ainsi devorez se retirèrent hors les meulles de ses dentz le mieulx que faire peurent, & pensoient qu’on les eust mys en quelque basse fousse des prisons. Et lors que Gargantua beut le grand traict, cydèrent noyer en sa bouche, et le torrent du vin presque les emporta on gouffre de son estomach, toutesfoys saultans avecq leurs bourdons comme font les micquelotz se mirent en franchise l’orée des dentz. Mais par malheur l’un d’eulx tastant avecques son bourdon le pays à sçavoir s’ils estoient en seureté, frappa rudement en la faulte d’une dentz creuze, & ferut le nerf de la mandibule, dont feit tresforte douleur à Gargantua & commencza à crier de rage qu’il enduroit. Pour doncques le soulaiger du mal feist aporter son cure dentz, & sortant vers le noyer grollier vous denigea bien messieurs les pelerins. Car il atrapoit l’un par les iambes, l’aultre par les espaules, l’aultre par la bezace, l’aultre par la foillouze, l’aultre par l’escharpe, & le pouvre hayre qui l’avoit feru du bourdon le accrochea par la braguette. Toutesfoys ce luy feut un grand heur, car il luy percea une bosse chancreuze, qui le martyrizoit depuis le temps qu’ilz eurent passé Ancenys. Ainsi les pelerins denigez s’en fuyrent à travers la plante le beau trot, et appaisa la douleur. En laquelle heure fut appellé par Eudemon pour soupper car tout estoit prest. Ie m’en voys doncques (dist il) pisser mon malheur. Lors pissa si copieusement, que l’urine trancha le chempin aux pelerins, & furent contrainctz passer la grande boyre. Passans de là par l’orée de la touche en plain chemin, tombèrent tous excepté Fournillier, en une trape qu’on avoit faict pour prendre les loups à la trainnée. Dont eschappèrent moyenant l’industrie dudict Fournillier, qui rompit tous les lacz & cordaiges. De là issus pour le reste de ceste nuyct couchèrent une loge près le Coudray. Et là feurent reconfrotez de leur malheur par les bonnes parolles d’un de leur compaignie nommé, Lasdaller, lequel leur remonstra que leur adventure avoyt esté predicte par David ps. Cum exurgerent homines in nos, forte vivos deglutissent nos, quand nous feumes mangés en salade au grain du sel. Cum irascetur furor eorum in nos, forsitan aqua absorbuisset nos, quand il beut le grand traict. Torrentem pertransivit anima nostra, quand nous passasmes la grande boyre, fortitant pertransisset anima nostra aquam intolerabile, de son urine, dont il nous tailla le chemin. Benedictus dominus qui non dedit nos in captionem dentibus eorum. Anima nostra sicut passer erepta est de laques venantum, quand nous tombasmes en la trape. Laqueus contritus est , par Fournillier, & nos liberati sumus. Adiutorium nostrum été.





Comment le Moyne feut festoyé par Gargantua, & des beaulx propous qu’il tint en souppant.



QUand Gargantua feut à table et la première poncte des morceaux feut bauffrée, Grandgouzier commencea raconter la source & la cause de la guerre meue entre luy & Picrochole, & vint au poinct de narrer comment frère Iean des entommeures avoit triumphé à la defence du clous de l’abbaye, & le loua au dessus des prouesses de Camille, Scipion, Pompée, Cesar, & Themistocles. Adoncques requit Gargantua que sus l’heure feust envoyé querir, affin qu’avecques luy on consultast de ce qu’esttoit à faire. Par leur vouloir l’alla querir son maistre d’hostel et l’admena ioyeusement avecques son baston de croix sus la mulle de Grandgouzier. Quand il feut venu, mille charesses, mille embrassemens, mille bons iours feurent donnez. Hes frère Iean mon mon amy. Frère Iean mon grand cousin, frère Iean de par le diable. La collée, mon amy. À moy la brassée. Cza couillon que ie te esrène de force de t’acoller. Et frère Iean de rigoller, iamais homme ne feut tant courtoys ny gracieux. Cza cza, dist Gargantua, une escabelle icy auprès de moy, à ce bout. Ie le veulx bien (dist le moyne) puis qu’ainsi vo’plaist. Page de l’eau : boute mon enfant boute, elle me refraischira le faye, Baille icy que ie me guargarize. Desposita cappa, dist Gymnaste, houstons ce froc. Ho par dieu (dist le Moyne) mon gentil homme, il y a un chapitre in statutis ordinis : au quel ne plairoit la cas. Bren (dist Gymnaste) bren, pour vostre chapitre. Ce froc vous rompt les deux espaules. Mettez bas. Mon amy (dist le Moyne) laisse le moy, car par dieu ie n’en boy que mieulx. Il me faict le corps tout ioyeulx. Si ie le laisse, messieurs, les pages en feront des iarretières : comme il me feut faict une fois à Coulaines. Dadventaige ie n’en auray nul appetit. Mais si en cest habit ie m’assys à table, ie boiray par dieu & à toy, & à ton cheval. Et de hayt. Dieu guard de mal la compaignie. Ie avioys souppé. Mais pour ne mangeray ie poinct moins. Car iay un estomach pavé, creux comme la botte sainct Benoist : tousiours ouvert comme la gibessière d’un advocat. De tous poissons fors que la tanche, prenez l’aelle de la Perdrys. Cette cuisse de Levrault est bonne pour les goutteux. A propous truelle, pourquoy est ce que les cuisses d’une damoizelle sont tousiours fraisches ? Ce problème (dist Gargantua) n’est ny en Aristote, ny en Alex. Aphrodise, ny en Plutarque. C’est (dist le Moyne) Pour troys causes, par lesquelles un lieu est naturellement refraischy. Primo, pour ce que l’eau court tout du long. Secundo, pour ce que c’est un lieu umbrageux, obscur, & tenebreux, on quel iamais le Soleil ne luist. Et tiercement pour ce qu’il est continuellement esventé des ventz du trou, de bize, de chemise : & dabondant de la braguette. Et dehayt. Page à la humerye. Crac, crac, crac, Que Dieu est bon, qui nous donne ce bon piot. Iadvoue dieu, si ie eusse esté on temps de Iesuchrist, ieusses bien enguardé que les Iuifz ne l’eussent prins au Iardin de Olivet. Ensemble le diable me faille : si ieusse failly de coupper les iarretz à messieurs les Apostres qui fuyrent tant laschement après qu’ilz eurent bien souppé, & laissèrent leur bon maistre au besoing. Ie hay plus que poizon un homme qui fuyt quand il faut iouer des cousteaulx. Hon que ie ne suys roy de France pour quatre vingtz ou cent ans. Par dieu ie mettray en chien courtault les fuyars de Pavye. Leur fiebvre cartaine. Pourquoy ne mouroient ilz là, plus tost que laisser leur bonprince en ceste necessité ? N’est il pas meilleur & plus honorable mourir vertueusement bataillant, que vivre fuyant villainement ? Nous ne mangerons guères d’oysons ceste année. Ha mon amy, baille de ce cochon. Diavol, il n’y a plus de moust. Germinavit radix Iesse. Ie renye ma vie ie meurs de soif. Ce vin n’est pas des pires. Quel vin beuviez vous à Paris ? Ie me donne au diable, si ie n’y tins plus de six moys pour un temps maison ouverte à tous venens. Congnoissiez vous frère Claude de sainct Denys ? Quel bon compaignon c’est ? Mais quelle mousche l’a picqué ? Il ne faict rien que estudier depuis ie ne sçay quand. Ie n’estudie poinct de ma part. En notre Abbaye nous ne estudions iamais, de peur des auripeaux. Nostre feu abbé disoit, que c’est chose monstreuse veoir un moyne sçavant. Par dieu monsieur mon amy magis magnos clericos non sunt magis magnos sapientes. Vous ne veisciez oncques tant lievres comme il y en a ceste année. Ie n’ay peu recouvrir ny Aultour, ny Tiercelet de lieu du monde. Monsieur de la Bellonière me avoyt promis un Lanier, mais il m’escripvit na guères qu’il estoit devenu patays. Les perdrys nous mangeront les aureilles mesouan. Ie ne prends poinct de plaisir à la tonnelle. Car ie y morfonds. Si ie ne cours, si ie ne tracasse, ie ne suis poinct à mon aize. Vray est que saultant les hayes & buissons, mon froc y laisse du poil. Iay recouvert un gentil levrier. Ie me donne au diable s’il luy eschappe lievre. Un lacquays le menoit à monsieur de Maulevrier : ie le destroussay : feys ie mal ? Nenny frère Iean (dist Gymnaste) nenny de par tous les diables nenny. Ainsi (dist le Moyne) à ces diables : ce pendent qu’ilz durent. Vertus dieu qu’en eust faict ce boyteux ? Le cor dieu il prent plus de plaisir quand on luy faict present d’un bon couble de beufz. Comment (dist Ponocrates) vous iurez frère Iean ? Ce n’est (dist le Moyne) que pour orner mon langaige. Ce sont couleurs de rhetorique Ciceroniane.





Pourquoy les Moynes sont refuyz du monde, & pourquoy les uns ont le nez plus grand que les aultres.




FOy de christian (dist Eudemon) ie entre en grande resverie considerant l’honesteté de ce moyne. Car il nous esbaudist icy tous. Et comment doncques est, qu’on rechasse les moynes de toutes bonnes compaignies ? les appellans Troublefestes, comme abeilles chassent les freslons d’entour leurs rousches. Ignavum fucos pecus (dict Maro) a presepibus arcent. À quoy respondit Gargantua. Il n’y rien si vray que le froc, & la cagoule tire à soy les opprobes, iniures, & maledictions du monde, tout ainsi comme le vent dict Cecias attire les nues. La raison peremptoyre est : par ce qu’ilz mangent la merde du monde, c’est à dire, les pechez. Et comme machemerdes l’on les reiecte en leurs retraicts : ce sont leurs conventz & abbayes, separez de conversation politicque, comme sont les retraictz d’une maison. Mays si entendez pourquoy un cinge en une famille est tousiours mocqué & herselé : vo’entendrez pourquoy les moynes sont de tous refuyz, & des vieulx & des ieunes. Le cinge ne guarde poinct la maison, comme un chien : il ne tire pas l’aroy, comme le beuf, il ne produict ny laict, ny laine, comme le cheval. Ce qu’il faict est tout conchier & degaster, qui est la cause pourquoy de tous repceoyt mocqueries & bastonnades. Semblablement un moyne (ientends de ces ocyeux moynes) ne laboure, comme le paisant : ne garde le pays, comme l’homme de guerre : ne guerit les malades, comme le medicin : ne presche ny endoctrine le monde, comme le bon docteur evangelicque & pedagoge : ne porte les commoditez et choses necessaires à la republicque, comme le marchant. Ce est la cause pourquoy de tous sont huez, et abhorrys. Voyre mais (dist Grangouzier) ilz prient dieu pour nous. Rien moins (dit Gargantua). Vray est qu’ilz molestent tout leur voisinage à force de trinqueballer leurs cloches. (Voyre dist le Moyne, une messe, une matines, une vespres bien sonneez, sont à demy dictes) Ilz marmonnent grand renfort de legendes & pseaulmes nullement par eulx entenduz. Ilz content force patenostres entrelardées de longs Avemariaz, sans y penser ny entendre. Et ce ie appelle mocquedieu non oraison. Mais ainsi leurs ayde dieu s’ilz prient pour nous, et non par peur de perdre leurs miches et souppes graces. Tous vrays Christians, de tous estatz en tous lieux en tous temps prient dieu, & l’esperit prie & interpelle pour iceulx : & dieu les prent en grace. Maintenant tel n’est nostre bon frère Iean. Pourtant chascun le soubhayte en sa compaignie. Il n’est poinct bigot, il n’est poinct dessiré, il est honneste, ioyeux, deliberé, bon compaignon. Il travaille, il labeure, il defend les opprimez, il conforte les affligez, il subvient es souffreteux, il garde le clous de l’abbaye. Ie foys (dist le moyne) bien dadventaige. Car en despeschant noz matines & anniversaires on cueur, ensemble ie fois des chordes d’arbaleste, ie polys des matraz & guarrotz, ie foys des retz & des poches à prendre les connins. Iamais ie ne suis oisif. Mais or cza à boyre, boyre cza. Aporte le fruict. Ce sont chastaignes du boys d’Estrocz. Avecques bon vin nouveau, voy vo’là composeur de petz. Vous n’estiez encores ceans amoustillez ? Par dieu ie boy à tous guez, comme un cheval de promoteur. Gymnaste luy dist. Frère Iean houstez ceste rouppie que vous pend au nez. Ha ha (dist le Moyne) seroys ie en dangier de noyer ? veu que ie suis en l’eau iusques au nez. Non, non. Quare ? Quia elle en sort bien, mais poinct n’y entre. Car il est bien antidoté de pampre. Ô mon amy, qui auroit bottes d’hyver de tel cuyr : hardiment pourroit il pescher aux huytres. Car iamais ne prendroient eau. Pourquoy (dist Gargantua) est ce que frère Iean a si beau nez ? Par ce (respondit Grandgouzier) que ainsi dieu l’a voulu : lequel nous faict en telle forme & telle fin scelon son divin arbitre, que faitc un potier ses vaisseaulx. Par ce (dist Ponocrates) qu’il feut des premiers à la foyre des nez. Il print des plus beaulx & plus grands. Trut avant (dist le Moyne) scelon vraye Philosophie monasticque par ce que ma nourrice avoit les tetins moletz, en l’alaictant mon nez y enfondroit comme en beurre, & là s’enlevoit & croissoit comme la paste dedans la met. Les durs tetins des nourrices font les enfans camuz. Mais guay, guay, ad formam nasi cognoscite ad te leavi. Ie ne mange iamais de confictures. Page à la humerie. Item rousties.





Comment le Moyne feist dormir Gargantua, & de ses heures et breviare. 




LE souper achevé consultèrent sus l’affaire instant & feut conclud que environ la minuict ilz sortiroient à l’escarmouche pour sçavoir quel guet & diligence faisoient leurs ennemys. En ce pendent qu’ilz se reposeroient quelque peu, pour estre plus frays. Mais Gargantua ne povoyt dormir en quelque faczon qu’il se mist. Dont luy dist le Moyne. Ie ne dors iamais bien à mon aise, si non quand ie suis au sermon, ou quand ie prie dieu. Ie vous supply commenczons vous & moy les sept psaulmes pourveoir, si tantoust ne serez endormy. L’invention pleut tresbien à Gargantua. Et commenceant le premier pseaulme sus le poinct de Beati quorum, s’endormirent & l’un & l’aultre. Mais le Moyne ne faillit oncques à s’esveiller avant la minuyct, tant il estoit habitué à l’heure des matines claustrales. Luy esveillé tous les aultres esveilla, chantant à pleine voix la chanson. Ho Regnault reveille toy veille, o Regnault reveille toy. Quand tous furent esveillez, il dist. Messieurs l’on dict, que matines commencent par tousser, & souper par boyre. Faisons au rebours, commenczons maintenant noz matines, par boyre, & de soir à l’entrée de souper nous tousserons à qui mieulx mieulx. Dont dist Gargantua. Boyre si toust après le dormir ? Ce n’est pas vescu en diète de medicine. Il se fault premier escurer l’estomach des superfluitez & excremens. C’est (dist le Moyne) bien mediciné. Cent diables me saultent au corps s’il n’y a plus de vieulx hyvroignes, qu’il n’y a de vieulx medicins. Rendez tant que vouldrez voz cures, ie m’en voys après mon tyrouer. Quel tyrouer (dist Gargantua) entendez vous ? Mon breviare, dist le Moyne. Car tout ainsi que les faulconniers davant que paistre leurs oyseaulx les font tyrer quelque pied de poulle, pour leurs purger le cerveau des phlegmes, & pour les mettre en appetit, ainsi prenant ce ioyeux petit breviare au matin, ie m’escure tout le poulmon, & voy me là prest à boyre. A quel usaige (dist Gargantua) dictez vous ces belles heures ? A l’usaige (dist le Moyne) de Fecan, à troys psaulmes & troys leczons, ou rien du tout qui ne veult. Iamais ie ne me assubiectoys à heures. Les heures sont faictez pour l’homme, & non l’homme pour les heures. Pourtant ie foys des miennes à guise d’estrivières, ie les acourcys ou allonge quand bon me semble. Brevis oratio penetrat celos, longa potatio evacuat scyphos. Où est escript cela ? Par ma foy (dist Ponocrates), ie ne sçay, mon petit couillault, mais tu vaulx trop. En cela (dist le Moyne) ie vous ressemble. Mais Venite apotemus. L’on apresta carbonnades à force & belles souppes de primes, & beut le Moyne à son plaisir. Aulcuns luy tindrent compaignie, les aultres s’en deportèrent. Après chascun commencea soy armer & accoustrer. Et armèrent le Moyne contre son vouloir, car il ne vouloit aultres armes que son froc davant son estomach, & le baston de la croix en son poing. Toutesfoys à leur plaisir feut armé de pied en cap, & monté sus ung bon coursier du royaulme, & ung gros braquemart au cousté. Ensemble Gargantua, Ponocrates, Gymnaste, Endemon, & vingt & cinq des plus adventureux de la mayson de Grandgouzier, tous armez à l’adventaige la lance au poing montez comme sainct George : chascun ayant un Harquebouzier en crope.





Comment le Moyne donne couraige à ses compaignons, et comment il pendit à une arbre.Chap. xl.




OR s’en vont les nobles champions à leurs adventures, bien deliberez d’entendre quelle rencontre fauldra poursuyvre, & de quoy se fauldra contregarder, quand viendra la iournée de la grande & horrible bataille. Et le Moyne leur donne couraige, disant. Enfans n’ayez ny peur ny doubte. Ie vous conduyray seurement. Dieu & sainct benoist soient avecques nous. Si iavoys la force de mesmes le couraige, par la mort dieu ie vous les plumeroys comme un canart. Ie ne crains rien fors l’artillerie. Toutesfoys ie sçay quelque oraison, que m’a baillé le soubsecretain de nostre abbaye, laquelle guarantit la personne de toutes bouches à feu. Mais elle ne me profitera de rien, Car ie n’y adiouste poinct de foy. Toutesfoys mon baston de croix fera diables. Par dieu, qui fera la cane de vo’aultres, ie me donne au diable si ie ne le foys moyne en mon lieu, & l’enchevestre de mon froc. Il porte medicine à couhardise de gens. Avez point ouy parler du levrier de monsieur de Meurles, qui ne valoit rien pour les champs, il luy mist un froc au col, par le corps dieu il n’eschappoit ny lievre ny regnard davant luy. Et que plus est : couvrir toutes les chiennes du pays, qui au paravant estoit esrené, & de frigidis & maleficiatis. Le Moyne disant ces parolles en cholère passa soubz un noyer tyrant vers la saullaye, & emprocha la visière de son heaulme à la roupte d’une grosse branche du noyer. Ce non obstant donna fierement des esprons à son cheval, lequel estoit chastouilleur à la poincte, en manière que le cheval bondit en avant, & le Moyne voulant deffaire la visière du croc, lasche la bride, & de la main se pend aux branches : ce pendent que le cheval se desrobe dessoubz luy. Par ce moyen demoura le Moyne pendant au noyer, & criant à l’aide & au meurtre, protestant aussi de trahison. Endemon premier l’aperceut, & apellant Gargantua dist. Sire venez & voyez Absalon pendu. Gargantua venu consydera la contenance du moyne : & la forme dont il pendoit, & dist à Endemon. Vous avez mal encontré le comparant à Absalon. Car Absalon se pendit par les cheveux, mais le moyne ras de teste s’est pendu par les aureilles. Aydez moy (dist le moyne) de par le diable. N’est il pas bien temps de iazer ? Vous me semblez les prescheurs decretalistes, qui disent que quiconques verra son prochain en dangier de mort, il le doibt sus peine d’excommunication trisulce plus toust admonester de soy confesser & mettre en estat de grace, que de luy ayder. Quand doncques ie les verray tombez en la rivière, & prestz d’estre noyez, en lieu de les aller querir & bailler la main, ie leur feray un beau & long sermon de contentu mundi, & fuga seculi. Et lors qu’ilz seront roides mors, ie les iray prescher. Ne bouge (dist Gymnaste) mon mignon ie te voys querir, car tu es gentil petit monachus. Monachus in claustro non valet ova duo, sed quando est extra bene valet triginta. Iay veu des penduz, plus de cinq cens, mais ie n’en veis oncques qui eust meilleur grace en pendilant, & si ie l’avoys aussi bonne ie vouldroys ainsi pendre toute ma vye. Aurez vous (dist le Moyne) tantost assez presché ? Aydez moy de par dieu, puis que de par l’aultre ne voulez. Par l’habit que ie porte vous en repentirez tempore & loco prelibatis. Allors descendit Gymnaste de son cheval, & montant au noyer souleva le moyne par les goussetz d’une main, & de l’aultre deffist la visière du croc de l’arbre, & ainsi le laissa tomber en terre, & soy après. Descendu que feut le moyne se deffist de tout son arnoys, et getta l’une pièce après l’aultre parmy le champ. Et reprenant son baston de croix remonta sus son cheval, lequel Endemon avoit retenu à la fuyte. Ainsi s’en vont ioyeusement tenans le chemin de la saullaye.





Comment l’escarmouche de Picrochole feut rencontrée par Gargantua. Et comment le Moyne tua le capitaine Tyravant, & puis fut prisonnier entre les ennemys.Chap. xli.




PIcrochole à la relation de ceulx qui avoient evadé à la roupte lors que Tripet feut estripé fut esprins de grand courroux, oyant que les diables avoient couru suz ses gens. Et tint son conseil toute la nuyct, au quel Hastiveau & Toucquedillon decernèrent que sa puissance estoit telle qu’il pourroit defaire tous les diables d’enfer s’ilz y venoient. Ce que Picrochole ne croyoit pas du tout, aussy ne s’en defioyt il. Pourtant envoya soubz la conduicte du conte de Tyravant pour descouvrir le pays seize cens chevaliers tous montez sus chevaulx legiers en escharmousche, tous bien aspergez d’eau beniste, et chascun ayant pour leur signe une estolle en escharpe, à toutes adventures s’ilz rencontroient les diables, que par vertus tant de ceste eau Gringorienne que des estolles les feissent disparoir & esvanouyr. Iceulx coururent iusques près la Vauguyon, & la maladerye, mais oncques ne trouvèrent personne à qui parler, dont repassèrent par le dessus, & en la loge & tugure pastoral, près le Coudray trouvèrent les cinq pelerins. Lesquelz liez & baffouez emmenèrent, comme s’ilz feussent espies, non obstant les exclamations, adiurations, & requestes qu’ilz feissent. Descendus de là vers Seuillé, furent entenduz par Gargantua. Lequel dist à ses gens. Compainons il y a icy rencontre & sont en nombre : trop plus dix foys que nous, chocquerons nous sus eulx ? Que diable (dist le moyne) ferons nous doncq ? Estimez vous les hommes par nombre, & non par vertus & hardiesse ? Puis s’escria. Chocquons diables, chocquons. Ce que entendens les ennemys pensoient certainement que feussent vrays diables dont commencèrent fuyr à bride avallée, excepté Tyravant : lequel coucha la lance à l’arrest, & en ferut à toute oultrance le moyne au meillieu de la poictrine mais rencontrant le froc horrifique, rebouscha par le fer, comme si vo’frapiez d’une petite bougie contre une enclume. Adoncq le Moyne avecq son baston de croix luy donna entre col et collet sus l’os acromion si rudement qu’il l’estonna : & feit perdre tout sens & movement, & tomba es piedz du cheval. Et voyant l’estolle qu’il portoit en escharpe, dist à Gargantua. Ceulx cy ne sont que prebstres, ce n’est qu’un commancement de moyne, par sainct Iean ie suys moyne parfaict, ie vous en tueray comme de mousches. Puis le grand gualot courut après, tant qu’il atrapa les derniers & les abbastoyt comme seille frapant à tors & à travers. Gymnaste interrogua sus l’heure Gargantua, s’ilz les debvoient poursuyvre ? À quoy dist Gargantua. Nullement. Car scelon vraye discipline militaire, iamais ne fault mettre son ennemy au lieu de desespoir. Par ce que telle necessité luy multiplie la force, & acroist le couraige, qui ià estoit deiect & failly. Et n’y a meilleur remède de salut à gens estommiz & recreuz que de n’esperer salut aulcun. Quantes victoires ont estées tollues des mains des vaincqueurs par les vaincuz, quand ilz ne se sont contentez de raison : mais ont attempté du tout mettre à internition & destruire totalement leurs ennemys, sans en vouloir laisser un seul pour enporter les nouvelles ? Ouvrez touisours à voz ennemys toutes les portes & chemins, & plus tost leurs faictes un pont d’argent, affin de les renvoyer. Voyre mais (dist Gymnaste) ilz ont le Moyne. Ont ilz (dist Gargantua) le moyne ? Suz mon honneur, que ce sera à leur dommaige. Mais affin de survenir à tous azars, ne nous retirons pas encores, attendons icy en silence. Car ie pense ià assez congnoistre l’engin de noz ennemys, ils se guident par sort non par conseil. Iceulx ainsi attendens soubz les noiers, ce pendent le moyne poursuyvoit chocquant tous ceulx qu’il rencontroit sans de nully avoir mercy. Iusque à ce qu’il rencontra un chevalier qui portoit en crope un des pauvres pelerins. Et là le voulant mettre à sac s’escrya le pelerin. Ha monsieur le priour mon amy monsieur le priour saulvez moy ie vous en prie. Laquelle parolle entendue se retournèrent arrière les ennemys, & voyans que là n’estoit que le moyne, qui faisoit cest esclandre, le chargèrent de coups, comme on faict un asne de boys, mais de tout ne sentoit mesmement quand ilz frapoient sus son froc presque rien, tant il avoit la peau dure. Puys le baillèrent à garder à deux archiers, & tournans bride ne veirent personne contre eulx, dont existimèrent que Gargantua s’en estoit fuy avecques sa bande. Adoncques coururent vers les noyrettes tant roiddement qu’ilz peurent pour les rencontrer, & laissèrent là le moyne seul avecques deux archiers de guarde. Gargantua entendit le bruit & hennissement des chevaulx, & dist à ses gens. Compaignons, ientends le trac de noz ennemys, & ià en aperçoy aulcuns d’iceulx qui viennent contre no’à la foulle serrons nous icy, & tenons le chemin en bon ranc, par ce moyen nous les pourrons recepvoir à leur perte & à nostre honneur.





Comment le Moyne se deffit de ses gardes, & comment l’escharmousche de Picrochole feut deffaicte. 



LE Moyne les voyant ainsy departir en desordre, coniectura qu’ilz alloient charger sus Gargantua & ses gens, & se contristoit merveilleusement de ce qu’il ne les povoit secourir. Puis advisa la contenance de ses deux archiers de guarde, lesquelz eussent voulentiers couru après la troupe pour y butiner quelque chose & tousiours regardoient vers la vallée en laquelle ilz descendoient. Dadventaige syllogisoit disant, ces gens icy sont bien mal exercez en faictz d’armes. Car oncques ne me ont demandé ma foy, & ne me ont ousté mon braquemart. Soubdain après tyra son dict braquemart, et en ferut l’archier qui le tenoit à dextre luy coupant entierement les venes iugulares, & artères sphagitides du col avecques le guargareon, iusques es deux adènes : & retirant le coup luy entre ouvrit le mouelle spinale entre la seconde & tierce vertèbre, là tomba l’archier tout mort. Et le moyne detournant son cheval à guauche courut sus l’aultre, lequel voyant son compaignon mort, & le moyne aventaigé sus soy, cryoit à haulte voix. Ha monsieur le priour mon bon amy monsieur le priour ie me rendz, monsieur le priour mon bon amy monsieur le priour. Et le Moyne cryoit de mesmes. Monsieur le posteriour mon amy, monsieur le posteriour, vous aurez suz vos postères. Ha (disoit l’archier) monsieur le priour, que dieu vous face abbé. Par l’habit (disoit le Moyne) que ie porte ie vo’feray icy cardinal, Rensonnez vo’les gens de religion ? Vous aurez un chapeau rouge à ceste heure de ma main. Et l’archier cryoit, Monsieur le priour, monsieur le priour, monsieur l’abbé futeur, monsieur le cardinal, monsieur le tout. Ha ha hes non. Monsieur le priour, mon bon petit seigneur le priour ie me rends à vous. Et ie te rends (dist le Moyne) à tous les diables. Lors d’un coup luy transchit la teste, luy coupant le test sus les os petreux & enlevant les deux os bregmatis & la comissure sagittale, avecques grande partie de l’os coronal, ce que faisant luy tranchit les deux meminges & ouvrit profondement les deux posterieurs ventricules du cerveau : & demoura le craine pendante sus les espaules à la peau du pericrane par darrière, en dorme d’un bonnet doctoral, noir par dessus, rouge par dedans. Ainsi tomba, roidde mort en terre. Ce faict, le Moyne donne des esprons à son cheval & poursuyt la voye que tenoient les ennemys, lesquelz avoient rencontrez Gargantua & ses compaignons au grand chemin. Et tant estoient diminuez en nombre pour l’enorme meurtre que y avoit faict Gargantua avecques son grand arbre, Gymnaste, Ponocrates, Endemon, et les aultres, qu’ilz commençoient soy retirer à diligence, tous effrayez & parturbez de sens & entendement, comme s’ilz veissent la propre espèce & forme de mort davant leurs yeulx. Et comme vous voyez un asne quand il a au cul un oestre iunonicque, ou une mousche qui le poinct, courir cza & là, sans voye ny chemin & gettant sa charge par terre, rompant son frain & renes, sans aulcunement respirer ny prandre repous, & ne sçayt on qui le meut, car l’on ne veoit rien qui le touche. Ainsi fuyoient ces gens de sens deprouveuz, sans sçavoir cause de fuyr, tant seulement les poursuyt une terreur Panice laquelle avoient conceue en leurs ames. Voyant le moyne que toute leur pensée n’estoit si non à guaigner au pied, descend de son cheval, & monte sus une grosse roche qui estoit sus le chemin, & avecques son grand bracquemart, frapoit sus ces fuyars à grand tour de braz sans se faindre ny espargner. Tant en tua & mist par terre, que son bracquemart rompit en deux pièces. Adoncques pensa en soy mesme que c’estoit assez massacré & tué, & que le reste doibvoit eschapper pour en porter les nouvelles. Pourtant saisit en son poing une hasche de ceulx qui là gisoient mors, & se retourna derechief sus la roche, passant temps à veoir fuyr les ennemys, & cullebuter entre les corps mors, excepté que à tous faisoit laisser leurs picques, espées, lances & hacquebutes, & ceulx qui portoient les pelerins liez, il les mettoit à pied & delivroit leurs chevaulx au dictz pelerins, les retenant avecques soy l’orée de la haye. Et Toucquedillon, lequel il retint prisonnier.





Comment le Moyne amena les pelerins & les bonnes paroles que leur dist Grandgouzier.




CEste escarmouche parachevée se retyra Gargantua avecques ses gens excepté le Moyne. Et sus la poincte du iour se rendirent à Grangouzier, lequel en son lict prioyt dieu pour leur salut & victoyre. Et les voyant tous saulz & entiers les embrasse de bon amour, & demanda nouvelles du moyne. Mais Gargantua luy respondit que sans doubte les ennemys avoient le moyne. Ils auront (dist Grandgouzier) doncques male encontre. Ce que avoyt esté bien vray. Pourtant encores est le proverbe en usaige, de laisser le Moyne à quelqu’un. Adoncques commenda qu’on aprestat tresbien à desieuner, pour les refraischir. Le tout apresté l’on appella Gargantua mais tant luy grevoit de ce que le moyne comparoit aulcunement, qu’il ne vouloit ny boyre, ny manger. Tout soubdain le Moyne arrive, & dès la porte de la basse court, s’escrya, vin frays, vin frays, Gymnaste mon amy. Gymnaste sortit, & veit que c’estoit frère Iean qui amenoit cinq pelerins, & Toucquedillon prisonnier, dont Gargantua sortit au davant & luy feirent le meilleur recueil que peurent, & le menèrent devant Grandgouzier, lequel l’interrogea de toute son adventure. Le moyne luy disoit tout : & comment on l’avoit prins, & comment il s’estoit deffaict des archiers, & la boucherie qu’il avoit faict par le chemin, & comment il avoit secous les pelerins, & amené le capitaine Toucquedillon. Puis se mirent à bancqueter ioyeusement tous ensemble. Ce pendent Grandgouzier interrogeoit les pelerins, de quel pays ils estoient, & dont ilz venoient, & où ilz alloient. Lasdaller pour tous respondit. Seigneur ie suys de sainct Genou en Berry, cestuy cy est de Paluau, cestuy cy est de Onzay, cestuy cy est de Aroy, & cestuy cy est de Villebrenin. Nous venons de sainct Sebastian près de Nantes, & nous en retournons par nous petites iournées. Voyre mais (dist Grandgouzier) qu’alliez vous faire à sainct Sebastian ? Nous allions (dist Lasdaller) luy offrir noz votes contre la peste. Ô (dist Grandgouzier) pauvres gens, estimez vous que la peste viengne de sainct Sebastian ? Ouy vrayment (respondit Lasdaller) noz prescheurs nous l’afferment. Ô (dist Grandgouzier) les faulx prophetes vo’annoncent telz abuz. Blasphement ilz en ceste faczon les iustes & sainctz de dieu, qu’ilz les font semblables aux diables, qui ne font que mal entre les humains. Comme Homere escript que la peste fut mise en l’oust des Gregoys par Apollo. Et comme les Poetes faignent un grand tas de Veioves & dieux malfaisans. Ainsi preschoit à Sinays un Caphart, que sainct Antoine mettoit le feu es iambes, & sainct Eutrope, faisoit les hydropicques, & saint Gildas les foulz, sainct Genou les gouttes. Mais ie le punyz en tel exemple quoy qu’il me appellast Hereticque, que depuys ce temps Caphart quiconques n’est ouzé entrer en mes terres. Et m’esbays si vostre roy les laisse prescher par son royaulme telz scandales. Car plus sont à punir, que ceulx qui par art magicque ou aultre engin auroient mys la peste par le pays. La peste ne tue que le corps mais ces predications diabolicques infectionnent les ames des pauvres & simples gens. Luy disant ces paroles entra le Moyne tout deliberé, & leurs demanda. Dont estez vous, vo’aultres pauvres hayres ? De sainct Genou, dirent ilz. Et comment (dist le Moyne) se porte l’abbé Tranchelyon, le bon beuveur. Et les moynes, quelle chière font ilz ? Le cor dieu ilz biscotent voz femmes ce pendent que estes en romivage. Hin hen (dist Lasdaller) ie n’ay pas peur de la mienne. Car qui la verra de iour, ne se rompera pas le coul pour l’aller visiter la nuyct. C’est (dist le moyne) bien rentré de picques. Elle pourroit estre aussi layde que Proserpine, elle aura par dieu la faccade puys qu’il y a moynes autour. Car un bon ouvrier met indifferemment toutes pièces en œuvre. Que iaye la verolle, en cas que ne les trouviez engroissées à vostre retour. Car seulement l’ombre du clochier d’une abbaye est feconde. C’est (dist Gargantua) comme l’eau du Nile en Égypte, si vous croyez Strabo, & Pline lib. vij. chap. iij. advisez que c’est de la miche, des habitz, & des corps. Lors (dist Grandgouzier) Allez vo’en pauvres gens au nom de dieu le createur, lequel vo’soyt en guide perpetuelle. Et dorenavant ne soyez faciles à ces otieux & inutiles voyages. Entretenez vos familles, travaillez chascun en sa vacation, instruez vos en enfans, & vivez comme vous enseigne le bon Apostre sainct Paoul. Ce faisans vous aurez la guarde de dieu, des anges, & des saincts avecques vo’, & n’y aura peste ny mal qui vous porte nuysance. Puys les mena Gargantua prendre leur refection en la salle : mais les pelerins ne faisoient que souspirer & dirent à Gargantua. Ô que heureux est le pays qui a pour seigneur ung tel homme. Nous sommes plus edifiez & instruictz en ces propous qu’il nous a tenu, qu’en tous les sermons que iamais nous feurent preschez en nostre ville. C’est (dist Gargantua) ce que dist Platon lib. v. de rep. que lors les republicques seroient heureuses, quand les roys philosopheroient, ou les philosophes regneroient. Puis leur feit emplir leurs bezaces de livres, & leurs bouteilles de vin, & à chascun donna cheval pour soy soulaiger au reste du chemin, & quelques carolus pour vivre.





Comment Grandgouzier traicta humainement Toucquedillon prisonnier. 




TOucquedillon fut presenté à Grandgouzier, et interrogé par icelluy sus l’entreprinze & affayres de Picrochole, quelle fin il pretendoyt par cest tumultuaire vacarme. À quoy respondoyt, que sa fin & sa destinée estoyt de conquester tout le pays s’il povoyt, pour l’iniure faicte à ses fouaciers. C’est (dist Grandgouzier) trop entreprint, qui trop embrasse peu estrainct. Le temps n’est plus d’ainsi conquester les royaulmes avecques dommaige de son prochain frère christian, ceste imitation des anciens, Hercules, Alexandre, Hannibalz, Scipions, Cesars, & aultres telz est contraire à la profession de l’evangile. Par lequel nous est commandé, garder, saulver, regir, et administrer chascun ses pays et terres, non hostilement envahir les aultres. Et ce que les Sarrazins & Barbares iadys appelloient prouesses, maintenant no’appellons briguanderies, et mechansetez. Mieulx eust il faict soy contenir en sa maison royallement la gouvernant que insulter en la mienne, hostilement la pillant. Car par bien la gouverner l’eust augmentée, par me piller sera destruict. Allez vous en au nom de dieu suyvez bonne entreprinse remonstrez à vostre roy les erreurs que congnoistrez. Et iamais ne le conseillez ayant esgard à vostre profit particulier, car avecques le commun est aussy leur propre perdu. Quand est de vostre ranczon, ie vous la donne entierement, & veulx que vous soient renduez armes & cheval, ainsi fault il fayre entre voisins & anciens amis, veu que ceste nostre difference, n’est poinct guerre proprement. Comme Platon vouloit estre non guerre nommée, ains sedition quant les Grecz meuvoient armes les uns contre les aultres. Ce que si par male fortune advenoyt, il commende qu’on usa de toute modeste. Si guerre la nommez, elle n’est que superficiaire : elle n’entre poinct au profond cabinet de noz cueurs. Car nul de nous n’est oultraigé en son honneur : & n’est question en somme totale, que de rabiller quelque faulte commise par noz gens, ientends & vostres & nostres. Laquelle encore que congneussiez, vo’doiviez laisser couler oultre, car les personnages querelans estoient plus à contempner, que à ramentevoir, mesmement leurs satisfaisant scelon le grief, comme ie me suis offert. Dieu sera iuste estimateur de nostre different, lequel ie supply plus toust par mort me tollir de ceste vie, & mes biens de perir davant mes yeulx, que par moy ny les miens en rien soyt offence. Ces paroles achevées appella le Moyne, et davant tout luy demanda, frère Iean mon amy estez vous qui avez prins le capitaine Toucquedillon icy present ? Cire (dist le moyne) il est icy present, il a aage & discretion, iayme mieulx que le sachez par sa confession, que par ma parole. Adoncques dist Toucquedillon. Seigneur cest luy tablement qui m’a prins, & ie me rends son prisonnier franchement. L’avez vous (dist Grandgouzier au moyne) mis à ranczon ? Non, dist le moyne. De cela ie ne me soucie. Combien (dist Grandgouzier) vouldrez vo’de la prinse ? Rien rien (dist le moyne) cela ne me mène pas. Lors commenda Grandgouzier, que present Toucquedillon feussent contez au moyne soixante & deux milles saluz, pour ceste prinse. Ce que fut faict ce pendant qu’on feist la collation au dict Toucquedillon auquel demanda Grandgouzier s’il vouloit demourer avecques luy, ou si mieulx aymoit retourner à son roy ? Toucquedillon respondit, qu’il tiendroit le party lequel il luy conseilleroit. Doncques (dist Grandgouzier) retournez à vostre roy, et dieu soit avecques vous. Puis luy donna une belle espée de Vienne, avecq le fourreau d’or faict à belles vignettes d’orfeverye, & un collier d’or pesant sept marcz, garny de fines pierreries, à l’estimation de cent soixante mille ducatz, & dix mille escuz par present honorable. Après ces propous monta Toucquedillon sus son cheval. Gargantua pour sa seureté luy bailla trente hommes d’armes & six vingt archiers soubz la conduicte de Gymnaste, pour le mener iusques es portes de la Roche clermaud, si besoing estoit. Icelluy departy le moyne rendit à Grandgouzier, les soixante & deux mille salutz qu’ilz avoit repceu, disant. Cire ce n’est ores, que vo’doibvez faire telz dons, attendez la fin de ceste guerre, car l’on ne sçait quelz affaires pourroient survenir. Et guerre faicte sans bonne provision d’argent, n’a qu’un souspirail de vigueur. Les nerfz des batailles sont les pecunes. Doncques (dist Grandgouzier) à la fin ie vo’contenteray par honeste recompense, & tous ceulx qui me auront bien servy.





Comment Grandgouzier manda querir les legions, & comment Toucquedillon tua Hastiveau, puis feut tué par le commandement de Picrochole. 




EN ces mesmes iours, ceulx de Bessé, du Marché vieulx, du bourg sainct Iacques, du Traineau, de Parillé, de rivière, des roches saint Paoul, du Vau breton, de Pantillé, du Brehemont, du pont de clam, de Cravant, de Grandmont, des Bourdes, de la ville au mère, de Segré, de Husse, de sainct Louant, de Panzoust, des Couldreaux, de Verron, de Coulaines, de Chosé, de Varenes, de Bourqueil, de l’Isle Bouchard, du Croulay, de Marsay, de Candé, de Montsoreau, & aultres lieux confinés envoièrent devers Grandgouzier ambassades, pour luy dire qu’ilz estoient advertis des tordz que luy faisoit Picrochole : & pour leur ancienne confederation, ilz luy offroient tout leur povoir tant de gens, que d’argent & aultres munitions de guerre. L’argent de tous montoit par les pactes qu’ilz luy envoyoient, six vingt quatorze millions d’or. Les gens estoient quinze mille hommes d’armes, trente & deux mille chevaulx legiers, quatre vingtz neuf mille harquebouziers, cent quarante mille adventuriers, unze mille deux cens canons, doubles canons, basilicz & spiroles. Pionniers quarante & sept mille, le tout souldoyé & avitaillé pour six moys. Lequel offre Gargantua ne refusa, ny accepta du tout. Mais grandement les remerciant, dist, qu’il composeroit ceste guerre par tel engin que besoigne seroit tant empescher de gens de bien. Seulement envoya que ameneroit en ordre les legions lesquelles entretenoit ordinairement en ses places de la Devinière, de Chavigny, de Gravot, & Quinquenays, montant en nombre douze cens hommes d’armes, trente & six mille homes de piedz, treize mille arquebouziers, quatre cens grosses pièces d’artillerye & vingt & deux mille Pionniers, tous par bandes, tant bien assorties de leurs thresoriers, de vivandiers, de Mareschaulx, de armuriers, & aultres gens necessaires au trac de bataille : tant bien instruictz en art militaire, tant bien armez, tant bien recoignoissans & suyvans leurs enseignes, tant soubdains à entendre & obeir à leurs capitaines, tant expediez à courir, tant fors à chocquer, tant prudens à l’adventure, que mieulx ressembloient une harmonie d’orgues & concordante d’orologe qu’une armée, ou gensdarmerie. Toucquedillon arrivé se presenta à Picrochole, & luy compta au long ce qu’il avoit & faict, & veu. À la fin conseilloit par fortes parolles qu’on feist apoinctement avecques Grandgouzier, lequel il avoit esprouvé le plus homme de bien du monde, adisoutant que ce n’estoit ny preu, ny raison molester ainsi ses voisins, desquelz iamais n’avoit eu que tout bien. Et au regard du principal : que iamais ne sortiroient de ceste entreprinse que à leur grand dommaige & malheur. Car la puissance de Picrochole n’estoit telle, que aisement ne les peust Grandgouzier mettre à sac. Il n’eut pas achevé ceste parolle, que Hastiveau dist tout hault : Bien malheureux est le prince qui est de telz gens servi, qui tant facilement sont corrompuz, comme ie congnoys Toucquedillon. Car ie voy son couraige tant changé que voulentiers se feust adioinct à noz ennemys pour contre nous batailler & no’trahir, s’ilz leussent voulu retenir : mais comme vertus est de tous tant amys que ennemys louée & estimée, aussi meschanceté est toute congneue & suspecte. Et pose que d’icelle les enemys se servent à leur profit si ont ilz tousiours les meschans & traistres en abhomination. À ces parolles Toucquedillon impatient tyra son espée, & en transpercza Hastiveau un peu au dessus de la mamelle guausche, dont mourut incontinent. Et tyrant son coup du corps, dist franchement. Ainsi perisse qui feaulx serviteurs blasmera. Picrochole soubdain entra en fureur, et voyant l’espée & fourreau tant diapré, dist. Te avoit on donné ce baston, pour en ma presence tuer malignement mon tant bon amy Hastiveau. Adoncques commenda à ses archiers qu’ilz le meissent en pièces. Ce que fut faict sus l’heure, tant cruellement que la chambre estoit toute pavée de sang. Puis feist honnorablement inhumer le corps de Hastiveau, & celluy de Toucquedillon getter par sus les murailles en la valée. Les nouvelles de ces oultraiges feurent sceues par toute l’armée, dont plusieurs commencèrent à murmurer contre Picrochole, tant que Grippeminauld luy dist. Seigneur ie ne scçay quelle yssue sera de ceste entreprinse. Ie voy voz gens peu confermé en leurs couraiges. Ilz considèrent que sommes icy mal pourveuz de vivres, & ià beaucoup diminuez en nombre, par deux ou troys yssues. Davantaige il vient grand renfort de gens à voz ennemys. Si nous sommes assiegez une foys, ie ne voy point comment ce ne soit à nostre ruyne totale. Bren, bren, dist Picrochole, vous semblez les anguilles de Melun. Vo’criez davant qu’on vous escorche. Laissez les seulement venir.





Comment Gargantua assaillit Picrochole dedans la Rocheclermaud & defist l’armée dudict Picrochole.




GArgantua eut la charge totalle de l’armée, son père demoura en son fort. Et leur donnant couraige par bonnes parolles, promist grandz dons à ceulx qui feroient quelques prouesses. Puis guaignèrent le gué de Vède, & par basteaulx & pons legierement faictz passèrent oultre d’une traicte. Puis considerant l’assiete de la ville que estot en lieu hault & adventageux, delibera celle nuyct sus ce qu’estoit de faire. Mais Gymnaste luy dist Seigneur telle est la nature & complexion des Françoys, que ilz ne valent que à la première poincte. Lors ilz sont plus que diables. Mais s’ilz seiournent, ilz sont moins que femmes. Ie suys d’advis que à heure presente après que voz gens auront quelque peu respiré & repeu, faciez donner l’assault. L’advis feut trouvé bon. Adoncques produict toute son armée en plain camp, mettant les subsides du cousté de la montée. Le Moyne print avecques soy six enseignes de gens de pied, & deux cens hommes d’armes, & en grande diligence traversa le marays, & guaingna au dessus le puy iusques au grand chemin de Loudun. Ce pendant l’assault continuoit, les gens de Picrochole ne sçavoient si le meilleur estoit sortir hors & les recepvoir, ou bien guarder la ville sans bouger. Mais furieusement sortit avecques quelque bande d’homems d’armes de sa maison : et là feut receu & festoyé à grandz coups de canon que gresloient devers les cousteaux, dont les Gargantuistez se retirèrent au val, pour mieulx donner lieu à l’artillerye. Ceulx de la ville defendoient le mieulx que povoient mays les traictz passoient oultre par dessus sans nul ferir. Aulcuns de la bande saulvez de l’artillerie donnèrent fierement sus noz gens, mais peu profitèrent, car tous feurent repceuz entre les ordres, & là ruez par terre. Ce que voyans se vouloient retirer, mais ce pendent le Moyne avoit occupé le passaige. Par quoy se mirent en fuyte sans ordre ny maintien. Aulcuns vouloient leur donner la chasse, mais le Moyne les retint craignant que suyvant les fuyans perdissent leurs rancz, & que sus ce poinct ceulx de la ville chargeassent suz eulx. Puis attendant quelque espace, & nul ne comparant à l’encontre, envoya le duc Phrontiste pour admonester Gargantua à ce qu’il avanceast pour empescher la retraicte de Picrochole par celle porte. Ce que feist Gargantua en toute diligence & y envoya quatre legions de la compaignie de Sebaste, Mais si toust ne peurent gaigner le hault, qu’ilz ne rencontrassent en barbe Picrochole & ceulx qui avecques luy s’estoient espars. Lors chargèrent sus roiddement, toutesfois grandement feurent endommaigez par ceulx qui estoient sus les murs en coupz de traict & artillerie. Quoy voyant Gargantuaen grande puissance alla les secourir, & commencza son artilleie à hurter sus ce quartier de murailles, tant que toute la force de la ville y fut evocquée. Le moyne voyant celluy cousté lequel il tenot assiegé, denué de gens & guardez, magnanymement tyra vers le fort & tant feist qu’il monta sus, luy & aulcuns de ses gens pensant que plus de craincte & de frayeur donnent ceux qui surviennent à un conflict, que ceulx que lors à leur force combattent. Toutesfoys ne feist oncques effroy, iusques à ce que tous les siens eussent guaigné la muraille, excepté les deux cens hommes d’armes qu’il laissa hors pour les hazars. Puis s’escria horriblement & les siens ensemble, & sans resistance tuèrent les guardes d’icelle porte, & là ouvrirent es hommes d’armes & en toute fierté coururent ensemble vers la porte de l’Orient, où estoit le desarroy. Et par darrière renversèrent toute leur force, voyans les assiegez de tous coustez, & les Gargantuistes avoir guaigné la ville, se rendirent au Moyne à mercy. Le Moyne leurs feist rendre les bastons & armes : & tous retirer & resserrer par les esglises saisissant tous les bastons des croix, & commettant des gens es portes pour les garder de yssir. Puis ouvrant celle porte orientale sortit au secours de Gargantua. Mais Picrochole pensoit que le secours luy venoit de la ville, & par oultrecuydance se hazarda plus que devant : iusques à ce que Gargantua s’escrya. Frère Iean mon amy, frère Iean en bon heur soyez venu. Adoncques congnoissent Picrochole & ses gens que tout estoit desesperé, prindrent la fuyte en tous endroictz. Gargantua les poursuyvit iusques près Vaugoudry tuant & massacrant, puis sonna la retraicte.





Comment Picrochole fuiant feut surpris de males fortunes. & ce que feit Gargantua après la bataille. 




PIcrochole ainsi desesperé s’en fuyt vers l’Isle Bouchard, & au chemin de Rivière son cheval bruncha par terre. A quoy tant feut indigne que de son espée le tua en sa chole. Puis ne trouvant personne qui le remontast, voulut prendre un asne du molin qui là auprès estoit, mais les meuniers le meurtrirent tout de coups, & le destroussèrent de ses habillemens, & luy baillèrent pour soy couvrir une meschante sequenye. Ainsi s’en alla le pauvre cholericque, puis passant l’eau au port Huaux, & racontant ses males fortunes, fut advisé par une vieille lourpidon, que son royaulme luy seroit rendu, à la venue des Coquecigrues, depuis ne sçayt on qu’il est devenu. Toutesfoys l’on m’a dict qu’il est de present pauvre guaignedenier à Lyon cholère comme davant. Et tousiours se guemente à tous estrangiers de la venue des Coquecigrues, esperant certainement, scelon la prophetie de la vieille, estre à leur venue reintegré en son royaulme. Après leur retraicte Gargantua premierement recensa ses gens & trouva que peu d’iceulx estoient peryz en la bataille exceptez quelques gens de pied de la bande du capitaine Tolmère, & Ponocrates qui avoit un coup de harquebouze en son pourpoinct. Puis les feist refraischir chascun par sa bande & comanda es threzoriers que ce repas leur feust defrayé et payé, & que l’on ne feist oultraige quiconques en la ville, veu qu’elle estoit sienne, & que après leur repas ilz compareussent en la place davant le chasteau, & là seroient payez pour six moys. Ce que feut faict, puis feist convenir davant soy en ladicte place tous ceulx qui là restoient de la part de Picrochole, esquelz presens tous ses princes & capitaines parla comme s’ensuyt.





La concion que feist Gargantua es vaincus.




NOz pères, ayeulx, et ancestres de toute memoyre, ont esté de ce sens & ceste nature, que des batailles par eulx consommées ont pour signe memorial des triumphes & victoyres plus voulentiers erigé trophées & monumens es cueurs des vaincuz par grace, que es terres par eulx conquestée, par achitecture. Car plus estimoient la dive souvenance des humains acquise par liberalité, que la mute inscription des arcs, columnes, & pyramides subiectes es calamitez de l’air, & envie d’un chascun. Soubvenir assez vous peut de la mansuetude, dont ilz userent envers les Bretons à la iournée de sainct Aubin du Cormier : & à la demollition de Parthenay. Vous avez entendu, & entendent admirez le bon traictement qu’ilz feirent es Barbares de Spagnola, qui avoient pillé, depopulé, & saccaigé les fins maritimes de Olone & Thalmondoys. Tout ce ciel a esté remply des louanges & gratulations que vous mesmes & voz pères feistes lors que Alpharbal roy de Canarre non assovy de ses fortunes envahyt furieusement le pays de Onys exercent la pyraticque en toutes les isles Armoricques & regions confines. Il feut en iuste bataille navalle prins & vaincu de mon père, au quel dieu soit garde & protecteur. Mais quoy, on cas que les aultres roys & empereurs, voyre qui se font nommer Catholicques l’eussent miserablement traicté, durement emprisonné, & ranczonné extremement : il le traicta courtoisement, amiaamiablement le logea avecques soy en son palays, & par incroyable debonnaireté le renvoya en saufconduyt chargé de dons, chargé de graces, chargé de tous offices d’amitié. Qu’en est il advenu ? Luy retourné en ses terres feist assembler tous les princes & estatz de son royaulme, leur exposa l’humanité qu’il avoit en nous congneu, & les pria sur ce deliberer en faczon que le monde y eust exemple, comme avoit ià en no’de gratieuseté honeste, aussi en eulx de honesteté gratieuse. Là feut decerné par consentement unanime, que l’on offreroit entierement leurs terres, domaines & royaulme, à en faire scelon nostre arbitre. Alpharbal en propre personne soubdain retourna avecques huyt grandes naufz oneraires, menant non seulement les thresors de sa maison & ligne royalle, mais presque de tout le pays. Car soy embarquant pour faire voille au vent Westen Nordest : chascun à la foulle gettoit dedans icelles or, argent, bagues, ioyaux, espiceries, drogues & odeurs aromaticques. Papegays, Pelicans, Guenons, Hinettes, Genettes, Porczepicz. Poinct n’estoit filz de bonne mère reputé, qui dedans ne gettast ce que avoit de singulier. Arrivé que feut, vouloit aller baiser les piedz de mon dict père, le faict fut estimé indigne : & ne feut toléré, ains fut embrassé socialement : offrit les presens, ilz ne feurent repceuz, par trop estre excessifz : se donna mancipe & serf volentayre soy à la posterité, ce ne feut accepté, par ne sembler equitable : ceda par le decret des estatz ses terres & royaulme offrant la transaction & transport signé, scellé, & ratifié de tous ceulx qui faire le doibvoient, ce fut totalement refusé, & les contractz gettez au feu. La fin feut, que mon dict père commencza lamenter de pitié & pleurer copieusement, considerant le franc vouloir & simplicité des Canarriens : & par motz exquys & sentences congrues diminuoyt le bon tour qu’il leur avoit faict, disant ne leur avoir faict bien qui feust à l’estimation d’un bouton : & si rien d’honesteté leur avoit monstré, il estoit tenu de ce faire. Mais tant plus l’augmentoit Alpharbal. Quelle feut l’yssue ? En lieu que pour la ranczon prinse à toute extremité, eussions peu tyrannicquement exiger vingt foys cens mille escuz, & retenir pour houstagiers ses enfans aisnez. Ils se sont faictz tributaires perpetuelz, & obligez no’bailler par chascun an deux millions d’or affiné à vingt & quatre karatz. Ilz nous feurent l’année première icy payez : la seconde de franc vouloir en paièrent xxiij. cens mille escuz : la tierce xxvj cens mille : la quarte troys millions, & tant toutousiours croissent de leur bon gré, que serons contrainctz leurs inhiber de rien plus nous apporter. C’est la nature de gratuité. Car le temps qui toutes choses erode & diminue, augmente, & accroist mes biensfaictz, par ce qu’un bon tour liberalement faict à homme de raison, croist continuement par noble pensée & remembrance. Ne voulant doncques aulcunement degenerer de la debonnaireté hereditaire de mes parens, maintenant ie vous absouz & delivre, & vous rends francs & deliberez comme par avant. Dabondant serez à l’yssue des portes payes chascun pour troys moys, pour vo’pouvoir retirer en vo’maisons & familles, & vous conduiront en saulveté six cens hommes d’armes, & huyt mille hommes de pied soulz la conduicte de mons escuyer Alexandre, affin que par les paisans ne soyez oultraigé. Dieu soit avecques vous. Ie regrette de tout mon cueur que n’est icy Picrochole. Car ie luy eusse donné à entendre que sans mon vouloir, sans espoir de accroistre ny mon bien, ny mon nom, estoit faicte cette guerre. Mais puis qu’il est esperdu, & ne sçayt on où, ny comment est esvanouy, ie veulx que son royaulme demeure entier à son filz. Lequel par ce qu’ets trop bas d’aage (car il n’a encores que cinq ans accomplyz) sera gouverné & instruict par les anciens princes & gens sçavans du royaulme. Et par autant qu’un royaulme ainsi desolé, seroit facilement ruiné, si l’on ne refrenoyt la convoytise & avarice des administrateurs d’icelluy : ie ordonne & veulx que Ponocrates soyt sus tous ses gouverneurs entendent avecques autorité à ce requise, & assidu avecques l’enfant : iusques à ce qu’il le congnoistra idoine de povoir par soy regir & regner. Ie consydère que facilité trop enervée & dissolue de pardonner es malfaisans, leur est occasion de plus legierement de rechief mal faire, par ceste pernicieuse confiance de grace. Ie consydère que Moyse, le plus doulx homme qui de son temps feust sus la terre, aigrement punissoyt les mutins & seditieux au peuple de Israel. Ie consydère que Iules Cesar empereur tant debonnaire, que de luy dict Ciceron : que sa fortune rien plus souverain n’avoit, si non qu’il vouloit tousiours saulver, & pardonner à un chascun. Icelluy toutesfoys ce non obstant en certains endroictz punit rigoureusement les auteurs de rebellion. A ces exemples ie veulx que me livrez avant le departir : premierement ce beau Marquet, qui a esté source & cause première de ceste guerre par sa vaine oultrecuidance. Secondement ses compaignons fouaciers : que feurent negligez de corriger sa teste folle sus l’instant. Et finablement tous les conseillers, capitaines, officiers & domesticques de Picrochole : lesquelz le auroient incité, loué, ou conseillé de sortir ses limites pour ainsi no’inquieter.





Comment les victeurs Gargantuistes feurent recompensez après la bataille. 




CEste concion faicte par Gargantua, feurent livrez les seditieux par luy requys : exceptez Spadassin, Merdaille, & Menuail : lesquelz estoient fuyz six heures davant la bataille : & deux fouaciers, lesquelz perirent en la iournée. Aultre mal ne leurs feist Gargantua : si non qu’il les ordonna pour tirer les presses à son imprimerie : laquelle il l’avoit nouvellement institué. Puis ceulx qui là estoient mors il feist honorablement inhumer en la vallée des Noiretes, & au camp de Bruslevieille. Les navrés il feist panser & traicter en son grand Nosocome. Après advisa es dommaiges faictz en la ville & habitans : & les feist rembourcer de tous leurs interestz à leur confession & serment. Et y feist bastir un fort chasteau : y commettant gens & guet pour à l’advenir mieulx soy defendre contre les soubdaines esmeutes. Au departir remercya gratieusement tous les souldars de ses legions : qui avoient esté à ceste defaicte, & les renvoya hyberner en leurs Nations & guarnisons. Exceptez aulcuns de la legion Decumane, lesquelz il avoit veu en la iournée faire quelques prouesses : & les capitaines des bandes, lesquelz il emmena avecques soy devers Grandgouzier. A la veue & venue d’yceulx le bon homme fut tant ioyeulx, que possible ne seroit le descripre. Adoncq leurs feist un festin le plus magnificque, le plus abundant & plus delicieux, que feust veu depuys le temps du roy Assuère. A l’issue de table il distribua à chascun d’yceulx tout le parement de son buffet qui estoit au poys de dixhuyt cens mille bezans d’or : en grands vases d’Antique, grands potz, grands bassins, grands tasses, couppes, potetz, candelabres, calathes, nacelles, violiers, & aultres telle vaisselle toute d’or massif : oultre la pierrerie, esmail & ouvraige, qui par l’estime de tous excedoit en pris la matière d’yceulx. Plus, leurs feist compter de ses coffres à chascun douze cens mille escuz contents. Et dabundant à chascun d’yceulx donna à perpetuité (excepté s’ilz mouroient sans hoirs) les chasteaux, & terres vicines scelon que plus leurs estoient commodes. À Ponocrates donna la Rocheclermaud, à Gymnaste le Couldray, à Endemon Montpensier. Le Rivau à Tolmère, à Ithybole Montsoreau, à Acamas Candé, Varenes à Chironacte, Gravot à Sebaste, Quiquenays à Alexandre, Ligré à Sophrone, & ainsi de ses aultres places.





Comment Gargantua feist bastir pour le Moyne l’abbaye de Theleme. 




REstoit seulement le Moyne à pourvoir. Lequel Gargantua vouloyt faire abbé de Seuillé : mais il le refusa. Il luy voulut donner l’abbaye de Bourgueil, ou de saint Florent, laquelle mieulx luy duiroit, ou toutes deux, s’il les prenoit à gré. Mais le moyne luy fist response peremptoire, que de moynes il ne vouloit charge, ny gouvernement. Car comment (disoyt il) pourroys ie gouverner aultruy, qui moymesmes gouverner ne sçauroys ? Si vo’semble que ie vous aye faict, & que puisse à l’advenir faire service agreable, oultroyez moy de faire une abbaye à mon devys. La demende pleut à Gargantua & offrit tout son pays de Theleme iouxte la rivière de Loyre, à deux lieues de la grande forest du port Huault. Et requist à Gargantua qu’il instituast sa religion au contraire de toutes les aultres. Premierement doncques (dist Gargantua) il n’y fauldra ià bastir murailles au circuit : car toutes aultres abbayes sont fiefierement murées. Voyre, dist le Moyne. Et non sans cause où mur y a & davant & darrière, y a force murmur, envie, & conspiration mutue. Davantaige veu que en certains convents de ce monde est en usance, que si femme aulcune y entre (ientends des preudes & pudicques) on netoye la place par laquelle elles ont passé, feut ordonné que si religieux ou religieuse y entroyt par cas fortuit, on nettoiroyt curieusement tous les lieux par lesquelz auroient passé. Et parce que es religions de ce monde tout est compassé, limité & reiglé par heures, feut decreté que là ne seroit horologe ny quadrant aulcun. Mais scelon les occasions & opportunitez seroient toutes leurs œuvres dispensées. Car (disoit Gargantua) que la plus vraye perte du temps qu’il sceust, estoit de compter les heures : car quel bien en vient il ? & la plus grande resverie du monde estoyt soy gouverner au son d’une cloche, & non au dicte de bon sens & entendement. Item par ce que en icelluy temps on ne mettoyt en religion des femmes, si non celles que estoient borgnes, boyteuses, bossues, laydes, defaictes, folles, insensées, maleficiées, & tarées : ny les hommes si non catarrhez, mal nez, niays & empesché de maison. À propous (dist le Moyne) une femme qui n’est ny belle ny bonne, à quoy vault toille ? À mettre en religion, dist Gargantua. Voyre, dist le Moyne, & à faire des chemises. Feut ordonné que là ne seroient repceues si non les belles, bien formées, & bien naturées : & les beaulx, bien formez, & bien naturez. Item par ce que es conventz des femmes ne entroient les homes si non à l’embler, & clandestinement : feut decerné que ià ne seroient là les femmes au cas que n’y feussent les hommes : ny les hommes au cas que n’y feussent les femmes. Item par ce que tant hommes que femmes une foys repceuz en religion après l’an de probation estoient forcez & astrainctz y demourer perpetuellement leur vie durante, feut estably que tant hommes que femmes là repceuz, sortiroient quand bon leurs sembleroit franschement & entierement. Item par ce que ordinairement les religieux faisoient troys veuz : sçavoir est de chasteté, pauvreté, & obedience : fut constitué, que là honorablement on peult estre marié : que chascun feut riche, & vesquist en liberté. Au regard de l’aage legitime, les femmes y estoient repçues depuis dix iusques à quinze ans : les hommes depuis douze iusques à dix & huyt.





Comment feut bastie & dotée l’abbaye des Thelemites.




POur le bastiment, & assortiment de l’abbaye Gargantua feist livrer de contant vingt & sept cent mille huyt cent trente & un mouton à la grand laine, & par chascun an iusques à ce que le tout feust parfaict assigna sus la recepte de la Dive seize cent soixante & neuf mille escuz au soleil. Pour la fondation & entretenement d’ycelle donna à perpetuité vingt & troys cent soixante neuf mille cinq cent quatorze nobles à la rose de rente foncière indennez, amortyz, & solvables par chascun an à la porte de l’abbaye. Et de ce leurs passa belles letres. Le bastiment feut en figure exagone en telle faczon que à chascun angle estoyt bastie une grosse tour ronde : à la capacité de soixante pas en diamètre. Et estoient toutes pareilles en grosseur & protraict. La rivière de Loyre decoulloyt sus l’aspect de Septentrion. Au pied d’icelle estoyt une des tours assise nommée Artisse. En tirant vers l’Orient estoit une aultre nommée Calaer. L’aultre ensuyvant Anatole. L’aultre après Mesembrune. L’aultre après, Hesperie. La dernière, Cryère. Entre chascune tour estoyt espace de troys cent douze pas. Le tout basty à six estages, comprenant les caves soubz terre pour un. Le second estoit voulté à la forme d’une anse de panier. Les reste estoit embrunché de guy de Flandres à forme de culz de lampes. Le dessus couvert d’Ardoize fine : avecques l’endousseure de plomb à figures de petitz mannequins & animaulx bien assortez & dorez avecques les goutières que yssoient hors la muraille entre les croyzées, pinctes en figure diagonale de or & d’azur, iusques en terre, où finissoient en grands eschenalz qui tous conduisoient en la rivière par dessoubz le logis. Ledict bastiment estoit cent foys plus magnificque que n’est Bonivet. Car en icelluy estoient neuf cens trente et deux chambres : chascune guarnie de arrière Chambre, cabinet, guarderobbe, chapelle, & yssue en une grande salle. Entre chascune tour au meillieu dudict corps de logis estoyt une viz brizée dedans icelluy mesmes corps. De laquelle les marches estoient de marbre serpentin : longues de xxij. piedz : l’espesseur estoyt de troys doigtz : assisez par nombre de douze entre chascun repous. En chascun repous estoient deux beaux arceaux d’antique, par lesquelz estoit repceu la clarté : & par iceulx on entroit en un cabinet faict à cler voys de largeur de la dicte viz : & montoit iusques au dessus la couverture, & là finoit en pavillon. Par icelles viz on entroit de chascun cousté en une grande salle, et des salles es chambres. Depuis la tour Artice iusques à Cryère estoient les belles grandes libraries en Grec, Latin, Hebrieu, Françoys, Tuscan & Hespaignol : disperties par les divers estaiges scelon iceulx langaiges. Au meillieu estoit une merveilleuse viz, de laquelle l’entrée estoit par le dehors du logis en un arceau large de six toizes. Icelle estoit faicte en telle symmetrie & capacité, que six hommes d’armes la lance sus la cuisse povoient de fronc ensemble monter iusques au dessus de tout le bastiment. Depuis la tour Anatole iusques à Mesembrine estoient belles rgandes galeries toutes painctes des antiques prouesses & histoires & descriptions de la terre. Au milieu estoyt une pareille montée & porte comme avons dict du cousté de la rivière. Sus icelle porte estoit escript en grosses lettres antiques ce qui s’ensuyt.





Inscription mise sus la grande porte de Theleme.





Cy n’entrez pas Hypocrites, bigotz,

Vieulx matagotz, marmiteux boursouflez.

Tordcoulx badaux plus que n’estoient les Gotz.

Ny Ostrogotz, precurseurs des magotz,

Haires, cagotz, caffars empantouflez.

Gueux mitouflez, frapars escorniflez

Befflez, enflez, fagoteurs de tabus

Tirez ailleurs pour vendre vo’abus.

Vous abus meschans



Rempliroient mes champs

De meschanceté

Et par faulseté

Troubleroit mes chants

Vous abus meschans.



Cy n’entrez pas maschefains practiciens

Clers bazauchiens mangeurs du populaire.

Officiaulx, scribes, & pharisiens

Iuges, anciens, que les bons parroiciens

Ainsi que chiens mettez au capulaire.

Vostre salaire est au patibulaire,

Allez y braire : icy n’est faict excès,

Dont en vo’cours on deust mouvoir procès,

Procès & debaz

Peu sont cy desbatz

Où l’on vient s’esbatre.

À vous pour debastre

Soient en plein cabatz

Procès & debatz.



Cy n’entrez pas vo’usuriers chichars,

Brissaulx, leschars, qui tousiours amassez.

Grippeminaulx, avalleurs de frimars,

Courbez, camars, qui en vo’coquemars

De mille marcs ià n’auriez asseze.

Poinct eguassez n’estes quand cabassez

Et entassez poiltrons à chicheface.

La male mort en ce pas vous deface,

Face non humaine

De telz gens qu’on maine

Braire ailleurs : ceans

Ne seroit seans.



Vuidez ce dommaine

Face non humaine.



Cy n’entrez pas vo’rassotez mastins

Soirs ny matins, vieulx chagrins & ialous.

Ny vo’aussy seditieux mutins

Larves, lutins, de dangiers palatins,

Grecz ou Latins : plus à craindre que Loups

Ny vous gualous verollez iusques à l’ous

Portez vo’loups ailleurs paistre en bonheur

Honneur, los, deduict

Par ioieux acords.

Tous sont sains au corps,

Par ce bien leur duict

Honneur, los, deduict.



Cy entrez vous, & bien soyez venuz

Et parvenuz tous nobles chevaliers,

Cy est le lieu ou sont les revenuz

Bien advenuz : affin que entretenuz

Grands & menuz tous soiez à milliers,

Mes familiers serez & peculiers

Frisques gualliers, ioyeux, plaisans mignons.

En general tous gantilz compaignons,

Compaignons gentilz

Serains & subtilz

Hors de vilité,

De civilité

Cy sont les houstilz



Compaignons gentilz.



Cy entrez vous qui le sainct evangile

En sens agile annoncez, quoy qu’on gronde.

Ceans aurez un refuge & bastille

Contre l’hostile erreur, qui tant postille

Par son faulx stile empoizonner le monde.

Entrez qu’on fonde icy la foy profonde.

Puis qu’on confonde & par voix, & par rolle

Les ennemys de la saincte parolle,

La parolle saincte

Ià ne soit extaincte

En ce lieu tressainct

Chascun en soyt ceinct,

Chascune ayt enceincte

La parolle saincte.



Cy entrez vo’dames de hault paraige

En franc couraige. Entrez en bon heur,

Fleurs de beaulté à celeste visaige,

À droict corsaige, & maintien prude et saige,

En ce passaige est le seiour d’honneur.

Le hault seigneur, qui du lieu fut donneur

Et guerdonneur, pou vo’l’a ordonné,

Et pour frayer à tout prou ordonné,

Ordonné par don

Ordonne pardon

À cil qui le donne.

Et tresbien guerdonne

Tout mortel preu d’hom

Ordonné par don.





Comment estoit le manoir des Thelemites.




AU milieu de la basse court estoyt une fontaine magnificque de bel Alabastre. Au dessus les troys Graces avecques cornes dabondance. Et gettoient l’eau par les mamelles, bouche, aureilles, oieulx, & aultres ouvertures du corps. Le dedans du logis sus ladicte basse court estoit sus gros pilliers de Cassidoine & Porphyre, à beaux ars d’antique. Au dedans des quelz estoient belles gualeries longues & amples, aornées de painctures, de Cornes de cerfz & aultres choses spectables. Le logis des dames comprenoit depuis la tour Artice, iusques à la porte de Mesembrine. Les hommes occupoient le reste. Devant ledict logis des dames, affin qu’elles eussent l’esbatement, entre les deux premières tours au dehors estoient les lices, l’hippodrome, le theatre, & natatoires, avecques les bains mirificques à triple solier, bien garniz de tous assortemens & foyzon d’eau de Myrte. Iouxte la rivière estoyt le beau Iardin de plaisance. Au milieu d’icelluy le beau Labyrinte. Entre les deux aultres tours estoient les ieuz de paulme & de la grosse bolle. Du cousté de la tour Cryère estoit le vergier plein de tous arbres fructiers, toutes ordonnées en ordre quincunce. Au bout estoyt le grand parc foizonnant en toute beste sauvagine. Entre les tierces tours estoient les buttes pour l’arquebuze, l’arc, & l’arbaleste. Les offices hors al tour Hesperies à simple estaige. L’escurye au delà des offices. La faulconnerye au davant d’icelles, gouvernée par asturciers bien expers en l’art. Et estoit annuellement fournie par les Candiens, Venitians, & Sarmates de toutes sortes d’oizeaux paragons. Aigles, Autours, Sacres, Laniers, Faulcons, Esparviers, Emerillons, & aultres : tant bien faictz & domesticques que partans du chasteau pour s’esbatre es champes prenoient tout ce que rencontroient. La venerie estoit ung peu plus loing tyrant vers le parc. Toutes les salles, chambres, & cabinetz estoient tapissez en diverses sortes scelon les saisons de l’année. Tout le pavé estoit couvert de drap verd. Les lictz estoient de broderie. En chascune arrière chambre estoit un mirouir de chrystallin enchassé en or fin & au tour garny de perles, & estoyt de telle grandeur, qu’il povoit veritablement representer toute la personne. A l’issue des salles du logis des dames estoient les parfumeurs & testonneurs, par les mains desquelz passoient les hommes quand ilz visitoient les dames. Iceulx fournissoient par chascun matin les chambres des dames, d’eau de naphe & d’eau d’ange, & à chascune la precieuse cassollette vaporante de toutes drogues aromatiques.





Comment estoient vestuz les religieux & religieuses de Theleme.




LEs dames au commencement de la fondation se habilloient à leur plaisir & arbitre. Depuis feurent reformeez en la faczon que s’ensuyt. Elles portoient chausses d’escarlatte, ou de migraine, & passoient lesdictes chausses le genoul au dessus par troys doigtz iustement. Et cest lizière estoit de quelques belles broderies & descoupeures. Les iartières estoient de la couleur de leurs bracelletz, & comprenoient le genoul au dessus & dessoubz. Les souliers, escarpins, & pantofles de velous cramoyzi rouge ou violet, deschicquettez à barbe d’escrevisse. Au dessus de la chemise vestoient la belle vasquine de quelque beau camelot de soye. Sus ycelle vestoient la verdugalle de tafetas blanc, rouge, tanné, grys etc. Au dessus la cotte de tafetas d’argent faict à broderies de fin or & à l’agueille entortillé, ou scelon que bon leur sembloit & correspondent à la disposition de l’air, de satin, damas, velous, orange, tanné, verd, cendre, bleu, tanné clair, rouge cramoyzi, blanc, drap d’or, toille d’argent, de canetille, de brodure scelon les festes. Les robbes scelon la saison, de toile d’or à frizure d’argent, de satin rouge couvert de canetille d’or, de tafetas blanc, bleu, noir, tanné, sarge de soye, camelot de soye, velous, drap d’argent, toille d’argent, or traict, velous ou satin prophilé d’or en diverses protraictures. En esté quelques iours au lieu de robbes portoient belles marlottes des parures susdictes, ou quelques vernes à la Moresque de velous violet à frizure d’or sus canetille d’argent ou à courdelières d’or guarnies aux rencontres de petites perles Indicques. En hyver robbes de tafetas des couleurs comme dessus : fourrées de loups cerviers, genettes noyres, martres de calabre & zibelines, & aultres fourrures precieuses. Les patenostres, anneaulx, iazerans carcans estoient de fines pierreries, escarboucles, rubys, balays, diamans, sapphiz, esmeraudes, turquoyzes, grenatz, agathes berilles perles & unions d’excellence. L’acoustrement de la teste estoit scelon le temps. En l’hyver à la mode françoyse. Au printemps à l’espagnole. En esté à la Tusque. Exceptez les festes & dimanches, esquelz portoient acoustrement Françoys. Par ce qu’il est plus honorable, & mieulx sens la pudicité matronale. Les hommes estoient habillez à leur monde, chaussés pour le bas d’estamet ou serge drapée d’escarlatte, de migraine, blanc ou noir. Les hault de velous d’icelles couleurs ou bien près aprochantes : brodées & deschiquettées scelon leur invention. Le pourpoinct de drap d’or, d’argent, de velous, satin, damas, tafetas de mesmes couleurs, deschiquettez, broudez, & acoustrez en paragon. Les agueillettes de soye de mesmes couelurs, les fers d’or bien esmaillez. Les sayez & chamarres de drap d’or, toille d’or, drap d’argent, velous porfilé à plaisir. Les robbes autant precieuses comme des dames. Les ceinctures de soye des couleurs du pourpoinct. Chascun la belle espée au cousté, la poignée dorée, le fourreau de velous de la couleur des chausses, le bout d’or, & de orfevrerie. Le poignart de mesmes. Le bonnet de velous, nori garny de force bagues & boutons d’or. La plume blanche par dessus mignonnement partie à paillettes d’or, au bout desquelles pendoient en papillettes beauc rubyz esmeraudes etc. Mais telle sympathie estoit entre les hommes & les femmes : que par chascun iour ilz estoient vestuz de semblable parure. Et pour à ce ne faillir estoient certains gentilz hommes ordonnez pour dire es hommes par chascun matin, quelle livrée les dames vouloient en ycelle iournée porter. Car le tout estoit faict scelon l’arbitre des dames. En ces vestemens tant propres & acoustremens tant riches ne pensez que eulx ny elles perdissent temps aulcun, car les maistres des garderobbes avoient toute la vesture tant preste par chascun matin : & les dames de chambre tant bien estoient aprinses, que en un moment elles estoient prestez & habilleez de pied en cap. Et pour iceulx acoustremens avoir en meilleur oportunité. Au tour du boys de Thelement estoit un grand corps de maison long de demye lieue, bien clair & assortye, en laquelle demeuroient les orfevres, lapidaires, brodeurs, tailleurs, tyreurs d’or, veloutiers, tapissiers, & aultelissiers, & là œuvroient chascun de son mestier, & le tout pour les susdictz religieux & religieuses. Iceulx estoient fourniz de matière & estoffe par les mains du seigneur Nausiclete, lequel par chascun an leurs rendoyt sept navires des Isles de Perlas & canibales, chargées de lingotz d’or, de soye crue, de perles & pierreries. Si quelques unions tendoient à vetusté, & changeoient de naisve blancheur : icelles par leur art renouvelloient en les donnant à manger à quelques beaux cocqs, comme on baille cure es faulcons.





Comment estoient reiglez les Thelemites à leur manière de vivre.




TOute leur vie estoit employé non par loix, statuz ou reigles, mais scelon leur vouloir & franc arbitre. Se levoient du lict quand bon leur sembloit : beuvoient, mangeoient, travailloient, dormoient quand le desir leurs venoit. Nul ne les esveilloit, nul ne les parforceoyt ny à boyre, ny à manger, ny à faire chose aultre quelconques. Ainsi l’avoit estably Gargantua. En leur reigle n’estoit que ceste clause. FAICTZ CE QUE VOULDRAS. Par ce qie gens libères, bien enz, & bien instruictz, conversans en compagnies honestes ont par nature un instinct & aguillon : qui touisours les pousse à faictz vertueux, & retire de vice : lequel ilz nommoient honneur. Iceulx quand par ville subiection & contraincte sont deprimez & asserviz : de tournent la noble affection par laquelle à vertuz franchement tendoient, à deposer & enfraindre ce ioug de servitude. Car nous entreprenons tousiours choses defendues : & convoytons ce que nous est denié. Par ceste liberté entrèrent en louable emulation de faire tous, ce que à un seul voyèrent plaire. Si quelqu’un ou quelcune disoyt, Beuvons, tous beuvoient. Si disoit, iouons tous iouoient. Si disoit, allons à l’esbat es champs, tous y alloyent. Si c’estoit pour voller ou chasser, les dames montées suz belles hacquenées avecques leur palefroy guorriers, sus le poing mignonnement portoient chascune, ou un esparvier, ou un laneret, ou un esmerillon : les hommes portoitent les aultres oyzeaux. Tant noblement estoient aprins qu’il n’estoyt entre eulx celluy ny celle qui ne sceust lire, escripre, chanter, iouer d’instrumens harmonieux, parler de cinq à six langaiges, & en icelles composer tant en carmes que en oraison solue. Iamais ne feurent veuz chevaliers tant preux, tant gualans, tant dextres & à pied & à cheval, plus vers, mieulx remuans, mieulx manians tous bastons, que là estoient. Iamais ne feurent veues dames tant propres, tant mignonnes, moins fascheuses, plus doctes à la main, à l’aureille, à tout acte mulièbre honeste & libère, que là estoient. Par ceste raison quand le temps venu estoit que aulcun d’icelle abbaye, ou à la requeste de ses parens, ou pour aultres causes voulut issir hors, avecques osy il emmenoyt une des dames celle laquelle l’auroit prins pour son devot : & estoient ensemble mariez. Et si bien avoient vescu à Theleme en devotion & amityé : encores mieulx la continuoient ilz en mariage & autant se entraymoient ilz à la fin de leurs iours, comme le premier de leurs nopces, Ie ne veulx oublier vous descripre un enigme qui feut trouvé au fondemens de l’abbaye en une grande lame de bronze. Tel estoyt comme s’ensuyt.





Enigme trouve es fondemens de l’abbaye des Thelemites.




PAuvres humains qui bon heur attendez,

Levez voz cueurs, & mes ditz entendez.

S’il est eprmys de croyre fermement

Que par les corps que sont au firmament,

Humain esprit de soy puisse advenir

A prononcer les choses à venir :

Ou si l’on peult par divine puissance

Du sort futur avoir la congnoissance,

Tant que l’on iuge en asseuré decours

Des ans longtains la destinée & cours :

Ie foys sçavoir à qui le veult entendre,

Que cest hyver prochain sans plus attendre

Voyre plus tost en ce lieu où no’sommes

Il sortira une manière d’hommes

Las de repoz & faschez de seiour,

Qui franchement iront & de plein iour

Suborner gents de toutes qualitez

A differentz & partialitez.

Et qui vouldra les croyre & escouter :

Quoy qu’il en doibve advenir & confier,

Ilz feront mettre en debatz apparentz.

AMys entre eulx & les proches parents,

Le filz hardy ne craindra l’impropère

De se bander contre son propre père.

Mesmes les grandz de noble lieu sailliz

De leurs subiectz seront assailliz,

Et le debvoir d’honeur & reverence,

Perdra pour lors tout ordre & difference.



Car ilz diront que chascun en son tour

Doibt aller hault, & puis faire retour.

Et sur ce poinct tant seront de meslées,

Tant de discordz, venues, & allées

Que nulle histoyre, ou sont les grans merveilles

Ne fait recit d’esmotions pareilles,

Lors se verra maint homme de valeur

Par l’esguillon de ieunesse & chaleur

Et croyre trop ce fervent appetit

Mourir en fleur, & vivre bien petit.

Et ne pourra nul laisser cest ouvraige

Si une foys il y mect le couraige :

Qu’il n’ayt emply par noises et debatz

Le ceil de bruit, & la terre de pas.

Alors auront non moindre autorité

Hommes sa, s foy, que gens de verité.

Car tous suyvront la creance et estude

De l’ignorance & sotte multitude,

Dont le plus lourd sera receu pour iuge.

O dommaigeable & penible deluge.

Deluge, sis ie & à bonne raison,

Car ce travail ne perdra sa saison

Ny n’en sera delivrée la terre :

Puisques à tant qu’il ne sorte à grand erre

Soubdaines eaux, dont les plus attrempez

En combattant seront prins & trempezn

Et à bon droict : car leur cueur adonné

A ce combat, n’aura point pardonné

Mesmes aux troppeaux des innocentes bestes,

Que de leurs nerfz, & boyaux deshonnestes,

Il ne soit faict, non aux dieux sacrifice,



Mais aux mortelz ordinaire service.

Or maintenant ie vous laisse penser

Comment le tout se poura dispenser.

Et quelz repos en noise si profonde

Aura le corps de la machine ronde.

Les plus heureux qui plus d’elle tiendront,

Moins de la perdre & graster s’abstiendront.

Et tascheriont en plus d’une manière

A la servir & rendre prisonnière,

En tel endroict que sa pauvre deffaicte

N’aura recours que à celluy qui l’a faicte.

Et pour le pis de son triste accident

Le cler soleil, ains que estre en occident

Lairra espandre obscurité sus elle,

Plus que l’eclipse, ou de nuyct naturelle,

Dont en un coup perdra la liberté,

Et du hault ciel la faveur & clarté

Ou pour le moins demeurera deserte.

Mais elle avant ceste ruyne & perte,

Aura longtemps monstré sensiblement

Un violent & si grand tremblement

Que lors Ethna ne feust tant agittée,

Quand sur un filz de Titan feut iectée.

Ne plus soubdain ne doibt estre estimé

Le mouvement que fist Inariné

Quand Tiphœus se fort se despita,

Que dans la mer les montz precipita.

Ainsi sera en peu d’heure rengée

A triste estat : & si souvent changée,

Que mesme ceulx qui tenue l’auront

En despitant la pauvreté lairront.

Lors sera près le terme bon & propice

De mettre fin à ce long exercice :



Car les grans eaux dont oyez deviser

Feront chascun la retraicte adviser.

Et toutesfoys devant le partement

On pourra veoir en l’air appertement

L’aspre chaleur d’une grand flame esprise,

Pour mettre à fin les eaux & l’entreprise.

Reste en après que yceulx trop obligez

Penez, lassez, travaillez, affligez,

Par le sainct vueil de l’eternel seigneur

De ces travaulx soient refaictz en bon heur :

Là verra l’on par certaine science

Le bien & fruict qui fort de patience

Car cil qui plus de peine aura souffert

Auparavant du lot pour lors offert

Plus recepvra, O que est à reverer

Cil qui pourra en fin perseverer.



La lecture de cestuy monument parachevé Gargantua souspira profondement, & dist es assistans. Ce n’est pas de maintenant que les gens reduictz à la creance evangelicque sont persecutez. Mais bien heureux est celluy qui ne sera scandalizé, & qui tousiours tendra au but, au blanc que dieu par son cher enfant nous a prefix, sans par ses affections charnelles estre distraict ny diverty. Le Moyne dist. Que pensez vous en vostre entendement estre par cest enigme designé & signifié ? Quoy, dist Gargantua, le decours & maintien de verité divine. Par sainct Goderan (dist le Moyne) ie pense que c’est la description du ieu de paulme. & que la machine ronde est l’esteuf. & ces nerfz & boyaulx de bestes innocentes, sont les raquettes. & ces gentz eschauffez & debatans, sont les ioueurs. La fin est que après avoir bien travaillé, ilz s’en vont repaistre, & grand chière.





FINIS



