,,,,,,,
0,1,"NJcht vmb sunst hatt die natur
vorordent/ das die zene nicht allein 
in den vnuernunfftigen thiren/ 
sunder auch in dẽ menschen
die ersten zubereitter der speise sein/ daruõ
die natur wirth erhalden/ vnd also die erste 
bereittũg der dewunge helffen machẽ.
Dem magen zum ersten (von welchem dy
andern glider enthaldunge nemen/ vnd so
er kranck vnd schwach ist die andern glider 
kranck vnd schwach werden) die speise 
bereitten/ vnd sie gleich wie ein koch zu
hauen. Darumb wirth vnns von noͤtten
sein die selbigen wol in achtunge zuhaben
vnnd zuuersehen/ das sie nicht boͤse vnnd
stumph werden/ vnd also dem menschen
einen mercklichen schaden zufugen. Dach
sein die zehne nicht alleine zubereitter der
speise sunder vonn der nature auch dem
menschen zur tzyrunge vnd regirunge der
stimme vnd rede vorordent vnd gegeben
vnd sunderlichen die fordersten/ welche
gleich mit einem lieblichen laut die anschlahung 
der zunge entpffohẽ vñ yre rechte ordenung/ als plinius saget/ die hoͤflickeit
vnnd sussigkeit der woͤrter machet/ Auch
so sie außfallen aber sunst vorletziget vnd
verloren werdẽ/ entnemen gantz vnd gar
die außsprechunge etlicher buchstaben vñ
woͤrter/ whu nicht wirt ym dach das kosen 
schwerrer vnd sewer/ welchs zubewarẽ 
habe ich kuͤrtzlich kleine geringe vnderweysung 
sie inn yhrem natuͤrlichen wesen
zubehalden auß andern erfarnen ertzten 
getzogen der iugent an tag zu
geben vorgehnommen bitte
darbey einenn yetzlichenn
leser diß guth willigklich 
an zunhemen.",,,,,
1,1,"Zum ersten sal mann mercken das dye
natur in brengung der zeen gantz wuͤnderlichen
ist. Etliche (welchs das selden) mit
den zehnen geboren werden/ als Marcus
Curius ein namhaftiger Roͤmer. welcher
daruon dentatus als ein gezenter genant
ist worden. Der gleichen Cneus papirius
vnd andere mehr. Etliche haben an stath
den zene ein gantz bayn. Etliche (als gewoͤnlich) 
beginnen die zeen im siebenden
Monden nach der gepurt zu wachsen/ vñ
darnach in mitler zeit biß yhr zwen vnnd
dreissigk werden/ dach kommen sie einen
schwerrer ader leichter eher vnd lencksamer 
an denn den andern.",,,,,
,2,"Auch wachsen etliche zen im zweintzigisten 
Jar/ vilen als plinius sagt im achzigsten 
auch fallen sie etlichẽ im alter auß
vnd wachsen yhn wider. Al dem zancker
ein samothracischer Buͤrger der hundert
vnd vier Jar alt war/ dach wuchsen yme
zene. Auch hat Thimarcus Nicolis sohn zwu rei der kinpacken gehath/ vnd vf ytzlichen 
zene. Vnd seinẽ bruder sein sie nicht
auß gefallen. Derhalben hath er sie gantz
vnd gar vornuͤtzt/ Auch findt man etliche
den zene im rachen gumen gewachsen sein
aber diß ist seltzam vnd wirdt vnder dye
wunderwerck der natur getzelt.",,,,,
2,1,"Dieweyl nuhn die zene dem menschen
zur zierung vnnd zu brauchung des essens
vnd außredung der woͤrter gegeben sein/
wirt vnns von noͤtten sein die selbigen als
viel vns muͤglich ist in yhrem wesen zubehalden/ 
vnnd alle die vrsachen die yhn beschwerung 
brengen meiden. Vnnd so yhn 
yrgent ein vnfal (das offte geschicht) 
begegnet/ wirts vns zustendigk sein 
demselbigen furzukommen vnd wegk zutreiben
ehr denn das vberhanth nimpt/ dye weyl
einem ytzlichen gebrechen am anfange zu
widersteen ist/ vff das man nicht zu 
langsam ertzney bereytte.",,,,,
,2,"Zum aller ersten sal man sich befleissigẽ/ 
das die zen nach dem essen nicht allein
vonn der speise darinne hangende/ sunder
mit einem feinen reinen wasser gespuͤleth
vnd gereiniget werden.",,,,,
,3,"Zum andern ist mitt moͤglichem fleiß
die zustoͤrunge der eingenommene speyse
zu flihen/ denn das macht boͤse duͤnste auß
dem magen vffsteigen vnd vorletziget die
zene mercklichen.",,,,,
,4,"Zum dritten sal man flihen das man
sich nicht vffte bricht denn das geschicht
nicht ane mercklichen schaden der zene dy
weylß auch in vbunge vnd fragunge ist so
sich einer gebrochen hat/ ab nhu auch dye
zene eylick sein/ aber heisch in ein strohelmlein
zu peissen. Wue sich aber brechũg begibet 
(die weilß der natur vñ dem magen
zu weylen behuͤlfflich ist) sal mann den
munth palde mit rosen wasser vnd essig/
aber mit einer andern reinunge erfrischen
spuͤlen vnd waschen.",,,,,
,5,"Zum vierden sein die speisen zu fliehen die den zenen entkegen sein/ als doͤrre feygen/ 
gesotten honick susse eschlauch veth
dingk das do tzech ist/ sawer epffel/ Holtz
pyrn/ essig/ milch/ rettich/ deñ das macht
die zen eylick.",,,,,
,6,"Zum funfften sal man sich huͤtten das
man nichts hertes peisse. Als hertte nuͤß/
kern vnnd dergleichen/ all das genige das
inn der zubrechung den zenen wehe thut/
vnd an yhre wehegunge nicht zu geheth
den daruon kommen merckliche scheden.",,,,,
,7,"Zum sechsten sal mann alle speise die
schleimicht ancleibicht vnd veth sein fliehen/ 
denn die bleiben an zen hangen/ vnd
nicht ane schaden der selbigen.",,,,,
,8,"Zum Sibendẽ ist heisse speise zu flihen
deñ sie verpuͤrnt die zen/ vñ wirt nimmer
ane schaden eingenommen.",,,,,
,9,"Zum achten sal mann sich huͤtten vor  vbriger kalde speise/ ader kaldem trancke dann das thut die tzeen auch sehr vorletzigen/  das man an yhn wol fuͤlen kahn dye weyl den tzenen die feulung vnder den  andern peynen wirt zu gegeben.

",,,,,
,10,"Zum neunden sal man sich huͤtten fur
kuecksilber ader salben dartzu kuecksilber
ist/ vñ sunderlich so man diß auf kolẽ setzt
das einem der broden nicht in den hals an
die tzeene geheth/ Aber das man nicht neme 
kuecksilber/ als etliche betriger thun/
vnd reybe rotte muͤntze darmitte vnd dar
nach die finger in das maul stecke.",,,,,
,11,"Zum tzenden sal man fliehen das man
nicht balde nach grosser feulung des 
magens schleft/ deñ das auch nicht ane 
schaden der zeene geschicht.",,,,,
3,1,"Vben ist gesaget wie einem ytzlichenn
menschen vornemicklichen in dem sibenden 
monde die tzen anheben zu wachsen/
die weyl sie aber gemeinicklichen den kindern 
mit etlichen zufelligen kranckheiten vnnd grossen schmertzen kommen magk
man die nachuolgenden stuͤcke ane verligkeyt 
 gebrauchen vnd seind dy furnemsten
augelesene ane schaden.",,,,,
,2,"Zum ersten sal man die kindergẽ (den
die zene sawer werden) vffte baden/ vnd
das tzan fleisch nach dem bade vft mit einem 
finger der in warmen huͤnner gensen
ader enthẽ veth getunckt ist/ subtil reiben
do man sich der tzene zu kummen vormut
drucken/ dach das yn nicht altzuwehe 
geschehe/ Auch magk man das gehyrn von
einem hasen nemen vnd der gleichen vffs
tzanfleisch ader mit wintzigem ytzt genanten
vetthe vormengt vff die wenglichen
streichen aber võ auwendigk drof legen.",,,,,
,3,"Darnach magk man auch nemen als
der Mesue spricht pappeln/ Steinklee/
camillen oder hermlichen/ dille in wasser
gesoten vñ den halß/ das heubt/ dy 
wenglichen dar mitte pehen/ weichen vnd 
waschen.",,,,,
,4,"So aber die tzene beginnen tzuerscheynen 
vnnd herfur tzu kommen/ so nim feyn subtile wolle von einem schepse die vnden
am halse gestanden hath/ camillen adder
dillen oͤl/ fein warm gemacht vnd duncke
die wolle darein/ lege sie also warm vffn
halß vnnd kinpacken welchs den kindern
sehr gut ist/ vnnd die wachsunge der tzeen
leichtlichen macht.",,,,,
,5,"Es pflegt sich oft zu begeben das den
kindern nach syben Jaren/ wenn die tzeen
beginnen auß tzufallẽ/ andere tzene wachsen 
neben den yhenigen die do außfallen
solden/ derhalben sal man den alden tzan
der außfallen sal neben welchen der newe
erscheynet von dem tzanfleische wol reinigen 
vnnd offt wackeln/ also lange baß er
sich leth außtzihen/ darnach sal man den
newen alle tage an den orth do der forige
gestanden hat trucken/ vnnd lencken/ also
lange baß er ahn den rechten orth do der
forige gestanden hat komme/ vnd den andern 
gleich werde/ denn wenn mans vor
sihet so bleibet der alde stehen vnd wirdt
schwartz/ der Junge vorhindert das er
nicht fein gerade kan gewachsen/ vñ 
darnach mit keinerley weise an seinen rechten
orth gebracht werden.",,,,,
4,1,"Was wehtagung ader schmertzen der
tzene ist/ weiß niemandts so wol deñ der
versucht hat/ vnd halde das kaumet yhrgent 
einer erfunden magk werdẽ als diser
ist/ vnnd ist ein schmertzen auß den aller
groͤsten/ begibet sich dach aus boͤser 
complexion vnd tzustoͤrunge der adern/ die in
de tzene gehen/ Etliche halden das wehetagung
der tzen eine aus dẽ erbkranckheiten 
sey/ die vonn vater ader mutter einem
angeporen werde/ vnd der warheit nicht
sehr enthkegen/ die weyl wir allenden tzu
vnnsern tzeitten sehen/ das die kinder am
sersten darmitte beschwert werdẽ/ welche
eldern haben gehabt dy alle beyde darmit
beladen sein gewest.",,,,,
,2,"Stillunge aber des schmertzẽs als vns
Jannes de figo sagt/ wird furnemicklich
in dreyerley wege vorendeth.",,,,,
,3,"Zum ersten in gutter regierung essens
vnnd trinckens/ das der domit beladen ist alles was balde muͤdericht faul vnd stincken 
wirdt/ flihen sal/ als millich/ alde teige 
vnnd garstige kese/ vische/ grob gesaltzen
gereuchert fleisch/ vnnd der gleichen
andere scharffe speise wie oben ertzelt.",,,,,
,4,"Zum andern durch reinigung der materien
daruon sich der schmertz erhebth/
welchs Zum ersten wirt vorendeth durch
adderlassen/ adder koͤpff setzen/ als der
Mesue schreibet das man die heubt ader
lest/ aber die adern auf der lippẽ/ die tzwu
adern/ vnder der tzungen/ die leber ader/
koͤpff setzt vnder den scholdern/ vnderm
halse/ am kinne/ das tzan fleisch fein subtil
mit einer flittẽ tzu kritzeln/ das das vbrige
blut magk rauß gehen. Zum andern/ das
man die materia purgire mit dem electuario
rosato Mesue/ aber pillulis de reubarbaro/ 
aber assaieret/ aber so der schmertze
von kalder vrsachen kuͤmbt mit pillulis
de fumo terre vnnd sine quibus esse nolo/
die man alle in der appotecke findt/ vnnd
nach roth eines erfarnnen leibartzt nach
gelegenheit der tzeit vnd complexion soll
genommen werden.",,,,,
,5,"Zum dritten wirt der schmertze gestillet 
mancherley tzuthuung der ertzteyen/
vnd der yenigen die den schmertzen stillen
vnd benemen/ vnd geschiet entzwer vonn
tzuthuung eynerley ertztey aber võ der die
vonn mancherley dingen sein tzusammen
gesatzt/ welche auch zweierley sein/ etliche
 stillen den schmertzen der von hitze kombt
etliche den der vonn kalder materien entspringt/
welchs ein ytzlicher wol in achtung 
sol haben.",,,,,
,6,"Jst der wehtage von heisser materien
so thuts einem an den tzenen sanfft/ so ehr
kalt dingk in mundt nimpt/ Jst der wetage
aber von kelde so thuts einem sanffte/
so er etwas warmes in den mundt nimpt.",,,,,
,7,"So der schmertze võ kelde ist/ sal man
in mundt nemen die nachuolgenden eines
tzwe ader dreye tzusammen als einem ytzlichen
gefelth.",,,,,
,8,"Nim Bertrã wurtzel seut sie mit weine
haltz warm im munde/ Auch mag mann
nemẽ bertram jngwer vñ mit essig siden.",,,,,
,9,"Nim Pfeffer Euforbium ist ein gummi/
tzusto sie mit honige legs vf die tzene.",,,,,
,10,"Teuffels dregk mit senff tzustossen/ ist
auch guth.",,,,,
,11,"Nim ein teyl Pfirßkern ein halbtheyl
Pfeffer/ stoss vnder einander.",,,,,
,12,"Nim Bertram/ Pfeffer/ jngwer/ leus
kraut/ ader wolffs krauth/ ytzlichs gleich
tzustoss vnnder eynander/ reyb das tzanfleisch
darmitte.",,,,,
,13,"Nim tzwippel samen/ Pilsensamen/
lauch samẽ/ ytzlichs gleich/ tzu stoss mach
mit Pilsen safft kuͤchlein als halbe hasellnuͤss/
lege eines vf kolen/ nim einẽ trichter
stuͤrtz yhn daruͤber/ lass den rauch an dye
tzene gehen do dyr wehe ist.",,,,,
,14,"Pilsensamen mit ein wintzigk Sandarace
fint man in der Apotecken/ Mirren/
Jngwer/ Bertram/ alles tzu stossen darmitte
ein klein secklein eines fingers breyt
gemacht/ vnd vf den boͤsen tzan gehalden
enthnymmet den schmertzen.",,,,,
,15,"Bertram einen halben tagk in essigk
geleyth darnach vffn boͤsen tzan gelegeth
entnymmet den schmertzen.",,,,,
,16,"So der schmertze von wermde kompt
ist diss nachuolgende sehr guth.",,,,,
,17,"Nim koͤnigs kertz wortzel/ die weisse
blumen hath/ ein hantuol rosen/ gersten/
Sumach ist ein gummi findt man in der
apotecke ytzlichs ein halbe hantuol/ Tormentil/
Pilsensamen/ alle beyde tzu stossen
ytzlichs .ij. quinttin/ Lattich .ij. hantuol/
nacht schatten ein halbe hantuol/ seud sie
altzu gleich in tzwu kannen regen wasser/
vnnd eyn noͤssel essigk lass halb ein siden/
seyges durch ein tuͤchlein vnd halts in den
mundt auff den backen do dyr die tzeene
wehethun.",,,,,
,18,"Auicenna spricht so man nimpt eyne
hauth vonn einer schlangen/ seudt sie mit
essige vnd halts in dem munde ist seer gut
etliche nemen tzum essige granaten weyn.",,,,,
,19,"Pilsen samen wurtzel mit rosen oͤl vnd
essige gekeut/ im mundt gehalten ist gut.",,,,,
,20,"Man mag auch vf den boͤsen zan legẽ
Metridatum Nicolai.",,,,,
,21,"Nim eysen kraut mit der wortzel seutz
in weine halb ein halts im munde.",,,,,
,22,"So die wehetagung der tzen mit grossen
schoͤssen ist/ so nim pfeffer/ weyrach/
gebrante bonen machs als zu puluer/ temperirs
mit weissem eynes eyes/ machs als
ein pflaster/ streich auff eyn tuͤchlein leges
in dy doͤnne des wangens/ an der seittẽ do
der schmertzen ist es hilfft sehr.",,,,,
,23,"Mann pfleget auch etliche ertztey als
Mesue spricht ausswendigk auffn packen
do eyme die tzen wethun zu legen/ als seyn
pappeln/ dille/ eibisch/ camillen blumen/
clee/ krichisch hew/ leyn samen/ porrich
famen (samen)/ schwertel ader lilgen wortzel/ vnd
der gleichen/ so man sie klein zustoͤst vnd
macht daraus ein pflaster aber seudt yhr
eyn teyl inn essige ader weyn vnd lege sie
auffn packen.",,,,,
,24,"Auch pfleget man sich von ausswendigk 
zu schmeren mit Camillen oͤl/ dillen
oͤl/ rauten oͤl/ pitter mandel kern oͤl/ lilgen
oͤl/ pfirschken oͤl etc.",,,,,
,25,"Nim Pilsen samen alaun ytzlichs .iiij.
quentlein/ Pfeffer iij. quentlein/ Bertram
ij. quentlein/ stos sie auffs kleinste mache
mit essige kuͤchlichen als bonen gros/ vnd 
so dyr die zene wehethun nim eines vnnd
reybes auff den zan vnd zanfleisch do dyr
wehe ist/ Ader lege eines in wintzig weyn
ader essig/ zu reibs das zu geht/ vnd nims
auffn backen yns maul do dyr wee ist.",,,,,
,26,"Nim nelicken/ zimet rinde/ kalmes/ ytzlichs
gleich/ stoss auffs kleinste zu puluer
geus ein wenig gebranten weyn darauff
las steen vnnd leges darnach mith einem 
tuͤchlein auff die zene.",,,,,
,27,"Oppopanacum mit essige resoluirt vñ
gesotten im munde gehalten ist guth fur
den schmertzenn vnnd aussholung der
zene.",,,,,
,28,"Nim Bibergeil/ Teuffels dregk/ storacis 
sein gum̃i in der apotecken/ weirach
runde holwortzel/ weissen mon safft opiũ
genant/ Pfeffer/ Pilsen samen/ Jngwer
ytzlichs gleich/ zu stos aufs kleinste machs
mit honige zu einem muͤslein ader selblein
vnd wenn duss bedarffst schmers auff die
zene do dyr wee ist.",,,,,
,29,"Jsop mit honigk vnd essigk gekocht
stilt den schmertzen.",,,,,
,30,"Froͤsche mit wasser vnd essig gekocht
sein sehr guth zun zen so man die suppe in
dem munde helt.",,,,,
,31,"So aber einem die wangẽ zu schwellen ist
es als Galienus spricht ein zeichen der aufhoͤrung/
des schmertzens/ den die materie
der schmertzen vorlest die adern die in die
zen gehen/ vnd das heutlein ader vellein/
das vom gehyrn kombt die zen vmbgibet
vnd gibt sich zu dem eussersten fleischlichsten
teyl als sein die wangen vnd blest sie
mit geschwolst auff zu welchem dis nachvolgende
sehr gut ist.",,,,,
,32,"Nim ein halbe hantuol feylicken bletter 
hainbuttẽ rosinicken ytzliche .xx. gerste
eine hantuol vnd ein wintzigk zustossen/
Ochsentzunge/ Lackeritz/ ytzlichs .ij. loth/
seuts mit regen wasser/ las halb einsiden/
darnach druckes durch ein tuch/ nim dartzu
vier loth veilcken sirup den findt man
in der apotecken/ spuͤl den mundt offt darmitte
ist sehr gut vnd endet offt den schmertzen 
der tzen.",,,,,
,33,"Knobloch zu rieben in die hant gebunden
stillet den schmertzen der tzen als der
 Mesue spricht.",,,,,
,34,"Knobloch gekocht mit weyn vnd 
anderthalbe quentlein Olibano/ vnnd ein
quentlein mirrẽ/ bys dicke als honick wirt
stillet schnelle den schmertzen so man den
tzan der do wehe thut darmit schmiret.",,,,,
,35,"Rathe auff lateinisch Nigella gutt
mit essige gekocht im munde gehalden
lindert den schmertzen/ des gleichen thut
Pilsen samen wortzel.",,,,,
,36,"Die wortzel von kleinen klettẽ in wein
gekocht gegorgelt vnd im munde gehaltẽ
stillet den schmertzen.",,,,,
,37,"Garbe ist sehr gut fur wehtagung der tzen sunderlich mit butter vormischt vnd von ausswendigk droff geleget.",,,,,
,38,"Wolgemuth gekocht mit essige/ wein
ader byer/ im munde gehalten/ stillet den
schmertzen der gleichen die wortzel von
grosse Wegebreyt/ senff/ maulber baum
wortzel die rinde von ahorn baum/ funff
fingerkraut/ bletter võ kin/ koͤniges kertz/
vnd andere mehr sein sehr gut so man eynes 
allein ader yr tzwey ader dreye zu sammen
nimpt.",,,,,
,39,"Drusen ader hefen vom oͤle benehmen
den schmertzen der tzen.",,,,,
,40,"Knobloch/ vet kinholtz/ olibanũ mit
essige aber byer gesotten im munde 
gehalten stilt den schmertzen.",,,,,
5,1,"Corrosio ist eine kranckheit vnd vehel
der zen wenn sie loͤcherigk vnd hol werdẽ
welchs am meisten den backzenẽ geschicht
vornemicklichen so einer ist vnnd sie nicht
von der anhangẽde speise reiniget/ welchs
faul wirdt/ vnd macht darnach boͤse scharffe 
feuchtigkeit die sie aus frist vñ etzet/
vnd ymmer all melich vberhant nymmet
bass sie auch gantz vnd gar die zen verderbet/
vnnd darnach nicht ane schmertzen
muͤssen stuͤckicht wegk faulen.",,,,,
,2,"Diss wirt als der Musue schreibet vornemicklich
dreyerley weyse curirt vñ entnomen. 
Zũ ersten mit purgirung als oben
beruͤrt/ Zum andern mit resoluirung der
materien die sie aus holet vnd wegk frist/
also das man koche ratten das im korn
ader weytz wechst/ mit essige vnd im mun
de halde/ aber mit essige do cappres wortzel 
mit Jngwer inne gesotten ist/ vnd der
gleichen andere remedia mehr.",,,,,
,3,"Zum dritten das man die ausholung
wegk nimmet/ welchs auch auf zweyerley
weyse geschicht/ zum ersten das man das
loch vnd die aussfressunge mit einem subtilen 
meisselchen ader messerchen veilchẽ/
ader mit einem andern instrument dartzu
bequemicklich/ wegk schabe/ vnd reinige/
als dy practickanten wol wissen/ vnd dar
zu erhaldung des andern teyles des zanes
das loͤchlichen mit golt blettern zu fullet.
Zum andern das mann gebrauche ertztey
darzu dinlich welchs geschiet mit Galles
epffel vnd wilder galgen so der zan nach
der reinigung darmit wirdt gefuͤllet.",,,,,
,4,"Nim pilsen samen mit dem gum̃e 
storacis vormischt/ reuche darmitte durch
einen trichter den geloͤcherten zan.",,,,,
,5,"Galbanum ist ein gummi gleich dem
olibano auff die ausgeholte zen gelegeth
lindert den schmertzen.",,,,,
,6,"So die holen zene mit opopannaco 
gefullet werden stillet ehr den schmertzen.",,,,,
,7,"Corellen zustossen vnd in die holen zen
gelegt macht sie ausfallen.",,,,,
,8,"Etliche sagen das dem die tzene nicht 
soln aus geholt werden/ welcher alle morgen 
nuͤchtern vnder der zunge helt saltz/
also lange bas selbest zugehet.",,,,,
,9,"Wider dye aussholung vnd wetagũg
der tzen nim Pfeffer/ Bertram/ Galbanũ
storacis/ wilden pall/ ytzlichs gleich/ stoss
zusamen vnd schmer die tzen darmitte.",,,,,
,10,"Wem die holen ausgefressen tzen weethun 
der neme das mittelste im Galles
apffel vnd leges inn das loch stillet den
wehetagen.",,,,,
,11,"Vor die aussfressung der tzen vnd yhr
wehetagung/ Nim Pfeffer/ Bertram/
Broch wurtz milch/ auff lateinisch Lac
titimalli/ galbanũ/ storax/ vnder einander 
gestossen die tzen darmitte geschmirt.",,,,,
6,1,"Es ist auch ein vel der tzen welcher im
latein Congelacio heist/ vnd wirt hie verstanden fur eylickeit der tzene/ wie wols
sunst nach der lateinischen sprach zu fryrung 
heist/ vnd geschicht den tzenen als
Joannes de figo sagt/ zuweylen von ausswendigen
vrsache/ zu weylen von ynwendigen/ 
von auswendigẽ/ wen man etwas
scharffes ader sawers inn mundt nimpt/
als sawer kraut/ sawer holtz apfel/ pyrn/
vnd andere sauere fruͤchte/ von inwendig
weñ sich bitter ader sawre feuchtickeyten
in dem magen erheben vñ die dunst nauff
in den munt zun tzen vñ zanfleisch steigen.",,,,,
,2,"Vor die eylickeit ist gut das man esse
welsche nuͤss/ haselnuͤs/ mandelkern/ ader
neme sie zusamen vnd stosse sie vnd reybe
die tzene darmitte/ auch magk man eynes
alleyne nemen.",,,,,
,3,"Nim purgel sunst purtzel auf lateinisch
portulaca genant/ aber den samẽ dar von
vnd kewe yhn in dem munde/ ist ser gut.",,,,,
,4,"Nim warmbrot/ gebrotẽ kese/ einẽ totter
võ einẽ eye der auch warm sey/ vñ thu dar
zu ein wintzigk saltz/ vñ stos vnder einander 
vnd leges also warm auff die zene.",,,,,
,5,"Etliche pflegen in diser sache lorbern
zu essen welchs auch nicht boͤse ist.",,,,,
7,1,"Limositas ist wenn sich weis gelblichter 
ader schwertzlichter schleym/ vndẽ an
die zen vber dem zanfleische leget/ welchs
von etlichen weyn steyn genant wirdt/ vñ
dis derhalben zu gleich wie sich der weyn
stein ynwendigk in die weyn vesser pflegt
zu legẽ/ also legt sich diser schleim auch an
die zene/ pfleget dach sunderlichen die yenigen 
sehr zu vben die offt vnd dicke wein
trincken/ welchen sichs auch also sehr samlet
das auch gantz hert wirdt das mans
mit macht mit einem messerchẽ ader darzu
gemacht instrument/ mus abschaben/
aber sehr scharff zen puluer abreyben.",,,,,
,2,"Schwartze vnd gele zen kommen vonn
 brauchung vnd essunge des honiges vnd
andere vbrige susse ickel fette speise/ vnnd
wer weisse zen zu behalden gedenckt muss
sich von honige vnd vbrigem schlof nach grosser fuͤllung der speise enthalden/ vnd
vornemicklichen von schwem̃en/ gemuͤsen
die von korn/ weytz/ ader anderen getreyde 
gemacht werden.",,,,,
,3,"Die rechte natuͤrliche gestalt der zene
wirdt vornemicklichen erhalden/ ader dy
verlorne wider gebracht/ in ertzteyen dye
abtruckent vnd reiniget/ welcher kraft ist
die vnsaurickeit abzureyben vnd zu reinigen 
als ist Bimss auff lateinisch spuma
maris/ Sal gem̃e/ das man alles beydes
in der apotecken findt.",,,,,
,4,"Ein sehr gut puluer weisse zen tzu machen/ 
den es reiniget vnd abstergirt. Nim
die wortzel von wildem galgen bey der erden 
do sie weiss ist/ tzustos sie machs mit
honige tzu kleinen kuͤchlein lass inn einem
ofen der nicht altzu heis ist treugen/ darnach
nim der kuͤchlichen funff quentlein/
Sal gem̃e Bimss yetzlichs anderthalb
quentleyn/ carmetzit tzwey quentleyn/
Lingni aloes/ diss findt man alles inn der 
Apoteckẽ/ ein quentlein mach daraus ein
puluer/ reybe die tzene darmitte.",,,,,
,5,"Seide mit saltz gebrant benimpt dye
vnsaubrickeit der tzen sie domit gerieben.",,,,,
,6,"Die schwartzen zen soln wol geschabet
werden/ vñ darnach mit disser ertzney oft
gerieben vnd geschmiert werden/ Nim
rosen/ zustoss sie wol/ des gleichẽ des 
vierden teyl galles epffel/ ein teyl mirrẽ/ auch
wol zu stossen vnd gebraucht.",,,,,
,7,"Nim gutten gebrantẽ schwefel Bims
ytzlichs .ij. quentlein/ Sal gem̃e .vij. quentlein
zu stoss vnd reybe die zen darmit.",,,,,
,8,"Nim vngesotten entheuttete eier schalen
so viel zigelstein/ stoss zusamen auffs
kleinste vnd wenn duss gebrauchen wilt
thus auch ein wintzigk in einen leffel/ geus
wein ader essigk drof/ reib die zen darmit
vnd darnach spuͤle den mundt mit weyn
aber lautterm wasser.",,,,,
,9,"Der stengel von rosmarin gebrant zu
kolen/ vñ darnach zustossen in ein seiden
ader sunst klein tuͤchlein gebundẽ/ dye zen
offt darmit gerieben macht sie weiss vnd
entnymet yhn die wuͤrmer.",,,,,
,10,"Ein sehr gut puluer zu schwartzen zen
das die wackelden zen dar zu festiget/ vñ
macht einen guten roch aus dem munde/
Nim gebrante alaun ein halb loht/ weyn
stein/ rotte korellen ytlichs .ij. quentlein
reubstein auff lateynisch pumax drithalb
quentlein/ kolen von rossmarin vñ cipressen 
stengel geprant/ Sandel/ sarcocolla/
ytlichs ein quentlein als zusamẽ gestossen
die tzen darmitte gerieben.",,,,,
8,1,"Dormitacio ist ein gebrechen der zen/
wens eynẽ in tzen thut gleich wie ein hant
ader fuss so sie entschloffen sein. Vnd das
widerfert den tzenen wenn eyner sehr kalt
dingk als schne/ eyss/ kaldt wasser/ in den
mundt nimpt.",,,,,
,2,"Zu welcher wegknemung magk man
diss gebrauchen/ Nim ein pfundt gutten
weyn/ rossmarin/ salbe/ camillen blumen/
ytzlichs .i. halbe hantuol/ nelickẽ/ muscatẽ/
ytzlichs ein halb quentlein/ seudt sie altzugleich bas auff die einsidung des dritten
teyles/ darnach halts also warm im munde
vnd spuͤle yhn darmitte.",,,,,
,3,"Nim Nelicken/ Jngwer/ Muscaten/
Pfeffer/ ytzlichs ein wintzigk machs in ein
secklein eins fingers langk/ legs in gebrantẽ
weyn bey einer halben stunden/ dar nach
legs auff die zen die dyr entschloffen sein.",,,,,
9,1,"Denciũ com̃ocro ist wenn einem die
tzene wackeln vñ wollen einem fur der 
natuͤrlichen tzeit ausfallen/ welchs geschicht
entzwer aus nachlossung schwacheit vnd
kranckheit/ des zanfleisches/ Aber von der
entoͤderung der dinge dye die tzen halden/
welchs sich begibt/ so einem ein feuchter
fluss vom haubt auffs tzanfleisch adder
wortzeln der tzen fellet/ vnnd die selbigen
mit yhr schedlicher art laxirt/ aber vonn
kranckheiten des magens wenn sich boͤse
feuchtickeiten daraus entheben vnnd das
tzanfleisch beschedigen.",,,,,
,2,"Die gesunt machũg als Mesue spricht 
wirdt vornemicklichen auf dreyerley weise 
geendet/ als zum ersten/ das man die
feuchtigkeyt dye vom heubte aber dunst
aus dem magen steiget mit yren tzu gehoͤrenden 
ertzneyen purgire/ einen ytzlichen
nach seiner complexiõ/ merer ad̃ minder
feuchtickeiten/ vnd wirt vornemicklichen
mit den pillulen vnd ertzteyen ausgericht
die das heubt reinigen als oben beruͤrt.",,,,,
,3,"Zum andern das man die feuchtickeyt dye die adern vnd fleisch das die tzen helt mit yren bequemlichen ertzteyen druckne als weirach essig mit Bertram gesotten/ Erd tzwippel/ essigk/ im munde gehalden Biss mintz ader leuse kraut/ Nise wortzel vnd der gleichen/ auch mit essige gesotten welche die flissende feuchtickeit vertzern.",,,,,
,4,"Zum dritten aus tzuthuung der ertzteien 
die das tzanfleisch von yren feuchtickeiten 
drucken vnd reinigen/ als vornemicklichen 
ist kewung des mastix/ vnd so man
yn mit rosen vnd granaten blumen kocht
vnnd den mundt darmitte wescht vnnd
spuͤlet.",,,,,
,5,"So aber die wacklung kumbt von schlahen/ 
fallen/ ader der gleichen/ beduͤrffen
sy es sal mã sy mit einem seiden ader golt
fedenigen an die festen vnd vnuerletzigete
binden/ vnd subtile/ leichte speise gebrauchen/ 
vnd ertztey als der Cornelius Celsus
spricht/ die stopffen vnd tzusamen tzihen/
vnd sal in den mundt nemen wein dariñe
gluͤnige galles epffel ausgelescht sein.",,,,,
,6,"Nim galles epffel ein loth/ mirren .ij.
lot/ rinden võ granates epffel/ schwertel
wortzel auff latein yreos genant ytzlichs
ein quentlein/ kochs tzusamen mit essige/
spuͤle den mundt vnd reib das tzanfleisch
darmitte.",,,,,
,7,"Laudanum ist ein gummi mit mastix
vormischt vnnd auffs tzanfleisch gelegt
ist gut.",,,,,
,8,"Asche von gebrantem Hirsshorn festiget  die wackelndẽ tzenen sie dar mit gerieben  aber das maul dar mit gespuͤlt/ der gleich thut auch das mel von vngebranten  Hirsshorn.",,,,,
,9,"Olifen mit wasser gesottẽ festigen die
tzen/ auch oliuen oͤel den mundt mith gewaschen
befestiget vnnd die loͤcherte tzen
bessert.",,,,,
,10,"Nim galles epffel/ die nepgen darinn
die eicheln wachsen/ vederwiss auf latein
Alumen iamem/ schalen vonn granates
epffel/ ytzlichs gleich/ zu stos vnnd mache
ein puluer thu dises puluers abendt vnnd
morgen inwendigk yns maul vnd auswẽdigk 
neben den lippen auffs tzanfleisch es
ist sehr guth festiget die tzen.",,,,,
,11,"Nim rosen vntzeittige pflaumen/ vnzeittige 
weinber/ doͤrre sie an der sonnen/
mach daraus ein puluer vormischs mitt
hoinge legs auff die wackelnden tzenen.",,,,,
,12,"Laudanum ist ein gummi/ mastix gepuluert 
mit Licio (ist ein safft in der apotecken) 
vormischt macht die tzen fest daran 
gestrichen.",,,,,
,13,"Etliche so die zen wackeln cauterisirn
sye das ist puͤrnen das zanfleisch/ als nehmen 
ein heis gluͤnick eysen/ darzu bequeme
ruͤrn dar mitte das zanfleisch auff allen
beyden seitten gantz wintzigk an/ das das
eysen nicht dieff nain puͤrnt/ sunder allein
die euserkeit/ ein wintzig beruͤre/ darnach
schmeren sie den branth mit honige vnnd
spuͤlen das maul offt mit mette/ darnach
wenss begindt tzu schweren gebrauchen
sie ertztey die truckent vnd keldet/ aber dis
ist vehrlich vnnd will einen koͤstlichen 
erfarnen meister haben.",,,,,
10,1,"Fur die Wuͤrmer der tzene nim pilsen 
samen/ Lauchsamen/ zwippel samen/
seudt sie tzusammen in essige/ halts in dem
munde vnnd spuͤl yhn wol darmitte/ darnach nym dysse samen auch tzusammen
tzustossen/ fettes von einer tzigen das beyden 
nieren gestanden hath/ vnnd mache
kuͤchelchen als die bonen gros daraus/
darnach nym eins leges auff kolen/ setze
einen trichterchen daruͤber/ vnnd lass den
rauch an die boͤse tzen gehen/ thoͤdtet dye
Wuͤrmer dar ynne.",,,,,
,2,"Nim eyn wenigk spansgruͤn/ nach
also vil honigk/ reibs wol vnder einander
das wie eynn selbchen werde/ streichs an
dye tzene.",,,,,
,3,"So Wuͤrme in tzen sein magk man
darauff legen das puluer vom aloes.",,,,,
11,1,"So das tzanfleisch putzel adder geschwuͤr 
kriget sal mann sie mit den fingern
fein auff trucken/ whue sie nicht wollen
auff gehen/ mit einem subtilen hockgen
darzu bequeme auff ritzeln das der vnflat
raus gehet/ vnd darnach den mundt mit
essige adder weyne darinne honick vnnd
salbe ynne gesotten ist offt spuͤlen.",,,,,
,2,"So das tzanfleisch stinckt/ nim cinamomum/ 
Nelicken/ weissen weirach/ reib
die tzen darmitte.",,,,,
,3,"So das tzanfleisch faulet/ Nim alaun
ein halb loth/ honick ein loth/ menges tzusamen
streichs darmitte.",,,,,
,4,"Erdt zwippeln essigk mit dem Safft
Licio im munde gehalden/ sterckt die tzen
vnnd enthnymmet yhn die fauligkeyt des
tzanfleisches.",,,,,
,5,"Wo die feulung des tzanfleisches yhe
vberhant nehm/ ist geraten das man zum
erstẽ den leib purgir/ darnach wol reinige vnd ausstruͤckne alle fewlung mit aceto
squillitico/ so lang bis ein gesundts fleisch
wechst/ geht dann die fewlung so tieff bis
auff die wortzel der tzen/ vnnd thut seher
wee das reynigen/ so still man den schmertzen 
zu ersten mit ross oͤl/ mit dem weissen
vonn ay oder milch/ Darnach pern mann
alle fewlung hin weg mit kupper eysen
oder gluͤend golt/ hernach leg man auff
das geprant butter mitt rosen oͤll/ baldt
darnach incarnir mit dem vnguento
egiptiaco vnd consolidir etc.",,,,,
12,1,"So sichs aber begibeth das man den
schmertzen durch keynerley weyse entnehmen 
kan/ vnd auff das die andern tzen nit
auch zu schaden vnd wehtagung komen/
sal man zu der letzten zuflucht greiffen als
zu der aussprechung/ dach wol fur sehen/
das man dis nicht einẽ ydermanne sunder dem der inn der sachen gantz wol erfaren
vnnd geuͤbt ist/ befele/ Denn es kommen
daruon vil merckliche scheden/ so eim eyn
tzan vnweissigklich aus gebrochen wirdt
Derhalben sal man zu einem wolerfarnen
vnd gelobten meister gehen/ der auch den
tzufeldigen scheden tzuuorkomen weiss.",,,,,
,2,"Diss aber sall nicht gescheen wenn der 
schmertze am groͤsten ist/ auff das nicht
omechtigkeit als mir do ich nach ein klein
knabe vonn acht ader newn Jar war bey
Meister Lorentz hye tzur Mitweyde geschach/ 
ader auch tzu weylen der in thodt
nachfolge/ aber sunst ein merckliche boͤse
feuchtikeit ader sorglich apostem erhebt
Sunder wenn sich der schmertzen begint
zustillen/ vnd legen darnach/ sal der meyster 
den boͤsen tzan mit einem subtilen 
instrument von dem tzanfleische frey machen/ 
auff das er das tzan fleisch nicht mitte
wegk reist vnnd also neben dem grossen
wehetagung auch nach mehr andern tzufelligen
kranckheiten vrsachen gebe/ als
sein fisteln/ vnd karabes/ denn ein tzan der
feste steht wirdt mit grosser ferlickeyt vñ selden ane schaden aussgerissen Weñ nun
das tzan fleisch auffs diffste von dem tzan
abgesundert ist/ sal der tzan hin vñ wider
geruͤttelt werden/ das her wol wackelnde
wirdt/ dar nach sal her fein subtil vnd nit
eylende raus getzogen werden/ auff das
man den kinpacken nicht erschelle ader zu
brechen/ ia auch aus seiner stadt ruͤcke/ als
tzu weylen von vnerfaren geschiet/ sunderlich
so der tzan oben steth deñ das brenget
den augen mercklichen schaden so yrgent
ein tzan vnweisslich wirdt aussgetzogen.",,,,,
,3,"Jst aber der tzan hol/ vnd hat ein loch
so sal man das selbige tzufurhin mit pley/
zin/ silber/ eisen/ aber was man gehan kan
das sich darein schicket aus fuͤllẽ/ auff das
so man yhn mit dem tzenglichen angreifft
sich nicht zusammen gebe vnd vorbreche.",,,,,
,4,"Wenn man nuhn den tzan aus tzihen
wil/ sal der meister gleich aus tzin/ vnnd
nicht sehr auff die seytte beugen/ auff das
man die wortzel des tzanes nicht beugt vñ
tzu breche/ adder das der kinbacke nicht
schaden neme.",,,,,
,5,"So nhu der tzan aus gebrochen ist sall
man fleissigklich fuͤlen/ ab sich auch yrgẽt
ein beynlein von dem kinpacken abgescheldert 
hat/ vnd so man was findet/ ader fuͤlet/
sols mit fleis raus genomen werden/
wue man dis fur dem zanfleisch nicht kan
enden/ sal man das zanfleisch weitter auf
schneyden/ auff das die spilterchen vonn
dem kinpacken raus genommen
werden.",,,,,
,6,"Die zeichen aber dar bey man kan erkennen 
ab der kinpacke zu scheldert vnnd 
etwas daruan gebrochẽ ist/ sein so der art
do der zan aussgebrochen ist ferrer deñ er
pfleget blutet/ so der kinpacken zuschwillet/ 
das man nicht geyhenen kan/ so das
loͤchlichen sehr eytter vnd schwirdt.",,,,,
,7,"So der zan aus gebrochen ist vnd kein
 schaden weitter erscheinet sal man kalden
essig darinne zuuor galles epffel vnd granates 
blumen inne gesotten sein/ inn dem
munde halden/ Aber vnsere barbirer 
nhemen schlecht ein wintzigk saltz vnd 
druckens do hin do der tzan gestanden hat.",,,,,
,8,"So aber nach schmertzen vnd wehtagunge 
bleiben so sal man inn den mundt
nemen rosen oͤl darinne mastix gesottẽ ist.",,,,,
,9,"Etliche dye eynen schaw vor der ausbrechung 
haben plegen den boͤsen tzan zu
cauteritziren das ist buͤrnen auff disse weise/ 
als haben ein fein eysen dar zu bequeme
das machen sie in kolen gluͤnigk/ vnd dar
nach haben sie ein eyssern roͤrgen/ dar ein
das gluͤnige eysen geth das selbige machẽ
sie nit warm/ sunder lassens kalt darnach
sie sie den tzan wollen cauteritzirn/ stecken
sie das gluͤnige eysen darein/ das vnnden
ein wintzigk fur gehet/ vnd bernen dar
nach den boͤsen tzan. Jst aber der tzan hol
so stecken sie das gluͤnige eysen inn die hole
des tzans/ Disse cauterisirung ist sehr gut
vnd nicht ferlich/ denn es macht das sich
der schmertze stilt/ vñ das der zan mit der
zeit ane wehetagung stuͤckicht wegk felt/
Etliche aber nemen an stat des eysens eynen 
nosskern aber ein wintzigk olibanum
vnd machen gluͤnick vnnd dunss also 
gluͤnigk in die hol des zanes.",,,,,
,10,"Nim fettes von einem gruͤnen frosche
der in den beumen wonet/ schmier den zan
darmitte zu bricht yhn vnd macht yn ane
wehetagung ausfallen.",,,,,
13,1,"Welcher gutte tzen lang will behalten
der sol sich vor den dingen huͤttẽ/ die oben
im ander Capittel ertzelt seint.",,,,,
,2,"Darnach alle morgen als bald er auff
gestanden ist/ neme er ein grob leine tuch
vber far die tzen ynwendig vnnd auswendig 
raynige also vnd reib dar mit ain mal
ader zwey/ das reyben sterckt die tzen/ tzanfleisch/
rayniget vnd verhiet die fewlung
vnd staynigung. Hernach nem er saltz allein 
oder etwar mit vnd reib auch die zen/
so behelt ers weyss frisch fest vnd gesunt.",,,,,
,3,"Oder nem saltz vnd honig gemischt in
einen topff brens baiden zu puluer vnnd
mit dem puluer reib er die tzen.",,,,,
,4,"Oder nehm mirra alaun klain gepuluert
reyb die tzen darmit.",,,,,
,5,"Oder nem gepranten alaun mit essig
vermischet wasche den mund darmit.",,,,,
,6,"Oder nem mirra kochs in wein wasch
den mund dar mit/ das sterckt die zen tzanfleisch
auch das nit schwynt/ verhiet das
nit stinckent vnnd nimpt die feuchtigkeyt
hyn wegk.",,,,,
,7,"Zum letzten alwegen nach aller maltzeyt
wasch er den mundt mit wein ader byer/
auff das er abwasch alles das sich
in dye zen wolt henge/ welchs
denn dye tzene fewlet
stincket macht vñ
verderbet.",,,,,