[0005]
Kuchemaistrey.

Die vorred ditz buchs
UJll menschen sein sund̃lich
vnd nit vnbillicheñ
geneigt tzu natuͤerlicher
vnd lustiger speiße. sich
der selben nach gesuntheyt
yres leybes ordenlich
zu gebrauchen vnd
zu entpfahen. Hyrumb
ist in dissem gegenwertygen
buͤechlein genant
kuͤechemaystrey gar kurtz
Auch nuͤetzlich begriffen
vnd angezeiget mit huͤebscher warhafftiger vntterweysunge
von mangerley speyße. wie man die bereytten sol. vñ
nachuolgundt stuͤersten vñ herren geistlichen od̃ weltlichen
auch dem gemeinẽ man also fuͤer tragen vñ geben mag. von
welcherley kreuͤeter̃n gewuͤertzten od̃ andern materien sie gemacht
vnd bereit werden suͤellen. Es sey flaysch. huͤener. wilprat.
visch. krebs. ayer. fuͤell. gebaches. suppen vñ gemuͤeß. etc
das es den den kochen gar nuͤetz wer zu wissen. wen ein ordenlicher
koch mit wol bereitter natuͤerlicher speiß ist hie in
disser zeit der best artzt. vnd das zuuersten so der mensch solche
speiße vñ getranck nit vberfluͤessig sunder sich des ordenlichen
vnnd zu rechter zeit gebraucht. etc. Darumb wirt ditz
buͤechlein geteylt in fuͤenff teyl.

¶ Jn dem ersten teyl. lernt es. wie man fastenspeyß bereiten
sol von mancherley vischẽ. vnd auch biberschwentzen. etc.
zu syeden. braten. gebachẽ. vñ wie man etliche darunter vergulden
od̃ versilber̃n mag. Auch wie man von gemuͤeß vnd
suppẽ in mãgerley weiß mit gewuͤertztẽ. vñ etlich mit farbẽ
bereiten vnd geben sol. etc. ¶ Jn dem ander̃n teil lernt es zu
den zeitẽ so fleisch zimlich zuessen ist die speiß zubereiten huͤener
vnd wiltprat mit sampt ander̃n gebraten vnd gesotten


[0007]
warm od̃ kalt. als Galrat. Lebersultzen. Lungen kuͤechlein
holbratẽ knopfflein od̃ knodlein von fleysch vnd kuͤechlein
von wilprat. mitsampt gutẽ gemuͤeß. vñ vil anderm hoflichen
essen. etc. Ob auch zu einẽ mal etwas von speys vber belib
wie man dz selbig zu dem andern mal bereitẽ vñ gebẽ sol
¶ Jm dryttẽ teyl lernt es wie mã mãcherley speyß võ ayrẽ
bereytẽ vñ machẽ sol. als muͤeser. vñ suppẽ mancherley gebaches.
auch gebaches von mancherley farbẽ. mancherhant
krapffen vñ essen fuͤer kintbetterin vñ kranck leuͤet. vñ wy mã
allerley krautessen die gewõlich zu essen sein siedẽ soll ¶ Jn
dem vierdẽ lernt es wie man vill mancherley guter salssen.
senff vñ latwergẽ bereytẽ vñ machẽ sol ¶ Jn dem fuͤenfften
teyl lernt es wie man gutẽ essig darzu bereytẽ. auch von mãgerley
kreuͤetern wein machẽ soll. vñ wie man einẽ krancken
verderbtẽ magẽ zu hilff kumen sol. etc. Mitsampt einer kurtzen
natuͤerlichẽ vñ nutzber̃n vnderweisungẽ. wie sich ein yetzlich
mensch in seynẽ regiment mit essen vnd trinckẽ. auch
ander̃n sach̃n wesentlich vñ gebuͤerlich haltẽ sol. wẽ solchs
ordenlichs messigs lebẽ mit einẽ regiment vor erklert. dem mẽschen
vil nuͤetzer vñ fruchtberlicher ist gesuntheit seinß leibs
damit zu behalten den alle zeitliche ertzney etc.

¶ Diß register hat zweyerley zalen. Die erst ist die zal d̃ teyl
dis buͤechleinß der da fuͤenffe seindt. Die ander ist die zal der
paragrauo. ¶. alß auch allenthalben bezeichnet ist.

Angestrichen gebachens .iij. ¶ vij

Ander form .iij. ¶ viij

Aschloch salssen .iiij. ¶ .ix

Artzney dz einẽ wein od̃ salssen nit auß schmeckẽ .iiij. ¶ .xv

Biberschwãtz wy mã den bereytẽ sol .i. ¶ .xxvi. vñ .iii. ¶ .xli

Bolchen zu bereiten .i. ¶ .xxviii

Blabmuß von mandel .i. ¶ .xxxiii

Byrenmuß .i. ¶ xlviii


[0008]
Brw zu einer sultzen .ij. ¶ .x

Brwkuͤechlein scheynen ob sie verguͤelt weren .iij. ¶ .xvi

Bramber wein .v. ¶ .xvij. Brambermuß .i. ¶ .l

Bosen magen sol man purgiren .v. ¶ .xxij

Kleine fledlein .iij. ¶ .xxiij

Cumpost bald gut zu machen .iiij. ¶ xxvi

Dreyerley essen von eim visch .i ¶ .v

Duͤer byren dienen wol in fuͤelle .i. ¶ .xxij

Duͤer byren in einem pfeffer .i. ¶ .xxiij

Duͤer ruben .i. ¶ .xliiij

Eel zu bereiten .i. ¶ .xxv

Erbesen da von ein hofflich essen .i. ¶ .lviij

Erbeyß kuͤechlein .i. ¶ .lix

Eyer rundt zu machen .iij. ¶ .i

Eyer gebachen in dreyerley weyß .iij. ¶ .iiij

Eyer muͤeßer mach also .iij. ¶ .xliij

Essig macht man mancherley .v. ¶ .i .ij .iij

Essig vberlant zu tragen .v. ¶ .viij .ix

Essig von. byer .v. ¶ .xi

Essig zu behalten .v. ¶ .xij

Fisch suͤede also .j. ¶ .i. vnd .iij. ¶ .xli

Fisch zu behalten das sie lang frisch bliben .i. ¶ .viij

Fisch krebs vnd allerley obß sol man temperiren mit
wurtzen .i. ¶ .xvi

Fuͤell yn krebs schalen .i. ¶ .xxiiij

Fleisch oder fisch lang zu behalten .i. ¶ .xl.

Frucht vber iar zu behalten .i. ¶ .xli

Fuͤelle in einem bratten .ij. ¶ .i

Fisch bratten zu machen .ij. ¶ .xxij

Fremdt gebachens .iij. ¶ .ix

Fischfuͤelle in krapffen .iij. ¶ .xviij

Fleisch tuͤerten .iij. ¶ .xxvij

Feyste essen seind schedlich .iij. ¶ .xli


[0009]
Galradt meysterlich gemacht vber groß visch .i. ¶ .vi

Gesultzt krebs .i. ¶ .ix

Galradt zu eingemachten krebsen .i. ¶ .x

Gebachen krebß .i. ¶ .xiiij

Gesulzte morchen .i. ¶ .xxiiij

Gerennet milch .i. ¶ .xxxi

Gemuͤeß von mandel vnd vischen .i. ¶ .xxv

Gruͤen farb zu machen .i. ¶ .xxxvij

Gereuͤecht fleysch zu behalten .i. ¶ .xlv

Gruͤen mandel gelb oder blabe zu machen .i. ¶ .liij

Gebachens von oblaten .i. ¶ .lvi

Gebachens von mandel vnd von reiß .i. ¶ .lvi

Gezogen gebachens .i. ¶ .lvij

Gestossen fleysch wie du es kochen solt .ij. ¶ .v

Galradt war vber du wilt .ij. ¶ .vi

Gebratens von einem schweinßkopff .ij. ¶ .viij

Gebachens von kalbßlungen .ij. ¶ .xv. vnd .xxvi

Gestrichen gebachens .iij. ¶ .ij

Gebachen ayer in dreyerley weiyß .iij. ¶ .iiij

Geschachzabeltz gebachens von fuͤenff farben .iij. ¶ .v

Gebachens von ayren .iij. ¶ .xx. vnd .xxi

Gebachens in ander form .iij. ¶ .xxij

Gebachens von erbssen .iij. ¶ .xxviij

Gebachens von reiß .iij. ¶ .xxix

Gebachens von opffeln gefuͤelt .iij. ¶ .xxx. vnd .xxxi

Gefuͤelt gebraten birn .iij. ¶ .xxxij

Gebachens von saluey .iij. ¶ .xxxiij

Gefuͤelt bachens von saluey .iij. ¶ .xxxiiij. vnd .xxiv

Gebachens von regelßbir̃n .iij. ¶ .xxxvi

Gebachen saluey morchen od̃ ander kreuͤeter .iij. ¶ .xxxvij

Gebachens kintbetterin vnd krancken leuͤeten .iij. ¶ .xl

Gruͤen salssen .iiij. ¶ .i

Holbratten gemacht auß feigen .i. ¶ .ij


[0010]
Holdernuß .i. ¶ xlvi. vnd xlvii

Hofflich essen erbeyßkuͤchlein .rc. i. ¶ .lxi

Huͤnern ein gutte essen .ij. ¶ .i

Huͤnerfuͤll .ij. ¶ ii

Huͤner zu bereyten .ij. ¶ .iij

Huͤner gestossen .ij ¶ .iiij

Holbratten von kalbfleysch .ij. ¶ .xix

Hyrsen lumelbraten .ij. ¶ xx

Hofflich essen von ayren .iij. ¶ .iiij

Herte des leybß ist schedlich .v. ¶ .xxxiiij

Kuͤchlein von fischen welcherley .rc.i. ¶ .iiij

Krebs in sultz .i. ¶ .ix.
Krebs galradt .i. ¶ .x

Krebs gefuͤlt .i. ¶ .xi.
Krebs basterẽ .i. ¶ .xij

Krebs gemacht in ein tortten .i. ¶ .xiij

Krebs gebachen .i. ¶ .xiiij

Krebsmuß .i. ¶ .xv

Kalte natur so mensch an im hat .rc.i. ¶ .xvij

Krebs sieden .i. ¶ .xviij vnd .iij. ¶ .xli

Küchlin von krebßen .i. ¶ .xx

Kyrßenmuß .i. ¶ xxx vnd .lij

Keß von mandel milch .i. ¶ .lv

Knopflein von fleysch .ij. ¶ .xviij

Kuͤgelein zu machen von allerley fleysch .j. ¶ .xxlij

Kroßayer zu machen .iij. ¶ .iij

Krabffen machen also .iij. ¶ .xiij.xiiij.rc

Klein krapffen gefuͤlt mit fischlebern .rc.iij ¶ .xvi

Krapffen von vberblibnen huͤnern .iij. ¶ .xix

Kuchen in einem morsser .iij. ¶ .xxxix vnd .xlij

Kintbetterin vñkranckẽleuͤtẽ ein essen zu machẽ .iij. ¶ xl

Knoblauch salssen mach also .iiij. ¶ iiij.rc

Kreuͤter zubehalten vber iar zu salssen .iiij. ¶ x.iiij.rc

Kraut essen mach also .rc.iiij. ¶ .xxv


[0011]
Kranckheyt des hyrns .rc.v. ¶ .xiiij

Lebersultz mach also .ii. ¶ .xi.
mach sie gelb .ij. ¶ .xvi

Lungen kuͤchlein .ij. ¶ .xij.xiij.rc

Lungen kuͤchlein was man da ein hacken sol .ij. ¶ .xvij

Lappen kuͤchlein .iij. ¶ .xxij

Latwergen mancherley .rc.iiij. ¶ .xij.xiij.rc

Lust zu essen mach also .v. ¶ .xxxi

Milch vnd wasser gehort nit zu fischen vnd krebßen .rc.i.
¶ xix.

Morchen sultze .i. ¶ .xxiiij

Milch gerennet .i. ¶ .xxxi

Mandel in einem blaben muß .i. ¶ .xxxiij

Maulbeermuß .i. ¶ .li

Mandel zyger .i. ¶.liiij

Morchen mit ayer gefuͤlt .iij. ¶ .xxxviij

Morssel kuͤchlein .iij. ¶ xxxix. vnd .xlij

Merrich wein mach also .v. ¶ .xvi

Nesseln behalten fleysch vor wuͤrmern .i. ¶ .xiv

Nesseln mit wein gesotten .rc.v. ¶ .xx

Obß wie man es lang frisch behalten sol .i. ¶ .xxxviij

Ein al wie man in bereiten sol .i. ¶ .xxv

Oppfel muß .rc.i. ¶ .xlix

Oblaten gebachen .i. ¶ .lvi

Opffel gebachen mit seltzamen farben .rc.iij. ¶ .vi

Opffel gefuͤlt oder gebraten gebachen .rc.iij. ¶ .xxx

Olant wein mach also .v. ¶ .xv

Pasteten von krebßen .i. ¶ .xij

Plaben wein oder wasser zu machen .rc.i. ¶ .xxxvi

Prambermuß .i. ¶ .l

Pfeffer von melb .i. ¶ .lx

Pretzen mach also .rc.iij ¶ .xxiiij

Pasteten nach wellischem sytten .iij. ¶ .xxv

Poley salssen .iiij. ¶ .xij


[0012]
Rechbraten in der fasten .i. ¶ .ij

Rein visch .i. ¶ .xxvij

Rechmuß mach also .ii. ¶ .xxi
Aber ein Rechmuß .ii. ¶ .xv

Rautten salssen .iiii. ¶ .xi

Regiment zu halten in allen dingen .v. ¶ .xxxvi

Sultz visch mach also .i. ¶ .vii

Stockuisch .i. ¶ .xxxviii

Suppen gut zu machen .i. ¶ .xxix

Schwartz gemuͤß .i. ¶ .xxiiii

Sangen uber iar .i. ¶ .xliii

Ein schweinßkopff gebrest .rc.ii. ¶ .vli

Streuͤblein zumachen .iii. ¶ .xii

Salssen gruͤn von kreuͤttern .iiii. ¶ .i

Salssen von knoblauch .iii. ¶ .iiii.v.rc.

Saluey salssen .iii. ¶ .x

Salssen von bomerantzen .iiii. ¶ .xiii

Senff bereit also .iiii. ¶ .xiii.vii.xv.rc

Speyß die nit recht maß hat ist schedlich .v. ¶ .xxxiii

Tortten von krebßen .i. ¶ .xiii

Turten gut zu machen .iii. ¶ .xxvi

Verguͤlt speyß mach also .i. ¶ .xxii

Verhitzten magen bring also wider .v. ¶ .xxv

Verkalten magen bring also wider .v. ¶ .xxvii

Wuͤrst von vischen .i. ¶ .iii

Welsch nuß oder haßelnuß vber tar frisch rc.i. ¶ .xxxix

Weinber vber iar .i. ¶ .xlii

Wachtelbrey mach also .ii. ¶ .xx

Wein wie man den machen sol zu krefftigung des leibs .v.
¶ .xiii.

Wermut wein .v. ¶ .xix

Czyger von mandel .i. ¶ liiii

Czeichen einß krancken erkalten magens .v. ¶ .xxi.vñ .xxiiii

Czu vil spyß bringt kranckheyt .rc.v. ¶ .xxxii


[0013]
Von fastenspeyß
DAs erst teyl ist von
Fasten speys vñ es hebt an
an visch syeden .i. ¶ Jtẽ
wer do visch wol wil siedẽ.
Der mach stetes darvntter
ein gutes rosch feuͤer
on rauch. vñ wen dy
gret auspoltzen so hab̃n
sie sein genug. schawm
sie schon. vnd mach sie
ab zu rechter masse. mit
wurtzen. vnd saltz. versuch
sie wol. vnd truckẽ sie mit essig abe. vñ leg sie ein truckẽ
oder naß. vnd trag sie fuͤer. werden sie trucken fuͤer getragẽ so
strew eytel guten gestossen yngber darauff .ij. ¶ Jtem wiltu
ein holbrotten od̃ genant einẽ rechproten in d̃ fasten
machen. Nym veigen weinper erwelle sie in guttẽ wein. hack
sie klein. see mel dar ein. vermisch es wol. mach es ab mit saltz
vñ mit wurtzẽ. netz die hende in einẽ teigwasser. schlach
die feygẽ vmb einẽ spiß alß ein holprotẽ mit nassen hendẽ
vnd truck in wol an. leg in zu dem feuͤer. So er nun gebrotẽ
ist so schneid in nach der lenge auff an bedẽ seyten am spiß
mach huͤebsche stuͤeck darauß vñ besteck sie mit mandelkern
ṽguͤelt od̃ geuerbt vñ gib es dar. Du magst zucker darauf seẽ
od̃ ingber. den bratẽ begeuͤest mã auch mit milch schmaltz.
iij. ¶ Jtem wiltu wuͤerste auß vischen machen. So schuppe
sie vnd hack sie klein. stoß sie in einem morser thu wurtz
saltz dar zu. fuͤel die dermer vñ seuͤedt sie ab als visch mit wein
mach ein gelbß pfefferlein daruber

iiij. ¶ Jtem kuͤechlein von vischẽ zu machen welcherley
geschlecht das sey. bereit sie schon. fach den schweiß auff vñ
loeß gret ab behalt dz haupt vñ schwantz vñ dz ingeweid
wuͤerff die gal auß. So nym den die visch vñ hack sie klein


[0014]

vngesottẽ also rohe. stos wol in einẽ morsser thu mel weinber
vnd gut wurtz saltz vnd schmaltz dar vntter. das bach
wol vñ mach das in ein ziseuͤenlein mit geribẽ leckuchẽ so ist
es bereit. Das ander von den vischen. haupt grot vñ
ingereuͤesch. dar auß mach ein vor_essen schon gesotten in wein
vñ abgemacht als ander visch gegilbet vnd gewuͤertzt. versuch
es an dem saltz. vnd trag es fuͤr. dz sein zwey essen gar
hoflich von vischen gegeben.

v. ¶ Jtem wiltu machen dreyerley essen von einẽ visch dz
doch der visch noch gedunckẽ gantz pleib. Schlach einen
hecht oder sunst ein andern visch schon bereit in drey od̃ in
vier teyl. Das erst teyl leg auf einẽ rost vñ brat das. Dz ander
teyl seuͤed mit wein ab vñ wurtz. Das drit gesultzt. Das
vierd der schwantz gebachẽ vnd der visch sol zusamen gelegt
werden yedes stuͤeck nach_ein_ander alß er gantz sey. Das
haupt zu dem ersten. darnach das mittel stuͤeck. Darnach dẽ
schwantz gerad an ein ander vnd mit gehacktem peterling
wol bestreuͤet vñ dar gesetzt. Dar bey soll gesetzt werden gut
salssen od̃ essig in vil kleine schuͤessellein so ysset ein gast
anders dan der ander vnd ist seltzam.

vi. ¶ Jtem ein meysterliche galrat vber visch als die Salm
vñ ander groß rein visch. Die visch mach zu gutten stuͤeck̃n
spiß ye zwey od̃ drey stuͤeck an ein huͤeltzen spißlein. vñ seud
sie also ab mit wein vnnd essig saltz vnd wurtz. behalt die
bruͤe als vor geschribẽ stet. bee das brot vnd thu im als vor.
Wer das die galrat zu duͤen wuͤerd. So nym lorper bleter od̃
die schaln od̃ auf ein halbe lorper vñ stoß sie mit dem gebeeten
brot mit der visch bru. treib das durch vnd temperir es
vñ versuch es ob es recht gemacht sey mit wurtzen vñ saltz
leg dan die visch stuͤeck ein vñ schuͤet die galradt vber vñ las
gesteen. ¶ Wiltu gern so see aber ingwer daruber od̃ zymet
oder muscatplut vnd gilb es.

vij. ¶ Jtem gesultzt visch bereit also im Sumer so sye doch


[0015]
nit gerñ gesteen. wen du die visch bereittest. so behalt dẽ sch
weißvñ die schuͤppẽ.vñ grat. thu es in einẽ hafen. vñ seut
es mit wein. schaum es schon vnd schuͤt es in einẽ morsser
stoß es wol vnd streich es durch ein tuch mit seiner eygenẽ
bruͤ dar in es gesottẽ ist. ein lorperplat dar inne gestossen vñ
durch getribẽ so gestet es. leg die visch eĩ als vil du schusseln
wilt so sie schon gesottẽ sein. Nym dan die visch bru thu die
schuͤppenbru dar vntter mit wurtzẽvñ allen dingñ versuch
was da gebricht essig saltz od̃ gewuͤrtz im geschmack las es
in einer pfannen erwallẽ einen wal. vnd schuͤt es dan vber
die visch die las erkalten ym lufft vñ serze sie dan ein. Wiltu
mandel od̃ weinper dar auff strewen dz thu bezeitten ee sie
halbweg gestendt so beleyben sie also gut vnd rein.

viij. ¶ Item wiltu visch behaltẽ das sie lang frisch beleiben
So leg sie in ein feslein od̃ in ein erden haffen vñ geuß dar
auff guttẽ essig vñ leg peterling dar an vñ begrab dz in ein
grub von frischer erdẽ.vñwẽ du dy visch vñ essig außnimpst
so geuͤß alwegfrischen essig wider daran. vnd deck das
mit gutten decken wider zu so bleiben sie lang zeit frisch vnd
werden nit stickent.

ix. ¶ Item gesulzt krebß mach also gar ein hoflichs deuͤigs
essen on schadẽ. Seuͤnd die krebß mit wein ab schell die
schern helßvñschwẽtz behalt dz and̃ wurtz es besund̃.Nũ
mach die bru also. Nym bersig die klein sein. Seuͤde sie in
wein vñ essig als vil du ir haben wilt od̃ bedarffest schuͤt sy
auß.vñ nim die galle auß den kopffen. nym dan die beuch
sher vñ schwantz. stoß sie wol in einẽ morsser zutreib sy mit
d̃ bru dar ynnẽ sie gesottẽ sein durch eĩ tuch. Nym darnach
aber frische krebs vñ nur die gescheltẽ scher vñ auch schwentz.
thu sie in die durch getriben krebß in ein pfanne. erwel
sie schon ein kleinen wal mach sie ab von wurtzẽvñ saltzen
versuch sie was in geprech vnd laß erkalten

x. ¶ Item ein ander Galtradt zu den gemachten krebsen


[0016]
Nim krebß wie vil du wilt seuͤd sie ab in wein vñ essig. thu
die schalẽ ab.vñ thu dz bitter auß den kopffen schel die sche
re vnd die beuͤch. thu sie in ein morsser vnd mandel vnd ein
weißbrosemlein brotz darzu. stoß wol mit guttẽ wein. treib
es durch ein tuch.vñ thu es in ein pfanne vñ schmaltz dar
ein. vnd mach es ab mit wurtzẽ vnd saltz. versuchß. wer es
den zu starck. so temperirs mit wasser. also dz essig. wein vñ
wurtz recht maß habñ. Gib sie auf. setz sie fuͤr kalt od̃ warm
bestrewe sie mit welschẽ weinbern.od̃ mit frischem ingwer
so du sie warm gibst. wiltu sie kalt geben vñ wol gestandẽ
sey so besteek sie mit mandel.

xi. ¶ Item gefuͤlt krebß mach also. Seuͤd sie in wasser schel
sie schon. vnd leg die guttẽ grossen scher vñ schwentz besun
der. nym die andern geschelten klein krebß hels bauch vnd
scher die hack gar klein vñ schlag frisch ayer darunter so vil
vnd die menig der krebß ist. mengste sie ab mit wurtzẽvñ saltz
vnd gilb sie ein wenig. hack peterlein darein nuͤr die pleter
vñ keinen stengel. knid es in einem rohen aye wol. so beleibe
es klebrig vñ beleibt bey ein ander. Nym dan die hofel od̃
die ruͤckschalen. vnd fuͤl sie wol stuͤrtz einẽ andern hofel dar
vber also das ein haupt hin sag das and̃ her ein bauch geẽ
dem andern. wiltu sie dan braten so stoß zwen oder drey an
ein spißlein. leg sie auff ein rost. thu in nicht zu heyß. biß dz
die fuͤl erstarck vñ gerecht werd. so gib sie alß warn fuͤr. wil
tu sie den rostẽ in einẽ schmaltz biß die fuͤl genug gewin. dz
magstu auch thun biß sie gerecht werdẽ gib sie auch hyn.
¶ Vnd nym dan das ander teyl der behalten krebß schon
geschelt vnd rein bereit thu sie in einen morsser vnd ein bro
sem brotz dar zu gebeuͤtelt od̃ schonß stos wol treibs durch
ein tuch. so leg den die aller grosten krebß schwentz vñ sche
ren darein. mach sie ab mit wurtzen vñ saltz. las erwallẽvñ
richt sie dan an. dz heissen gestossen krebß. Danach ist ein
kluge hofligkeit darauff wen die bruͤschõ bereit ist d̃ gestos


[0017]
sen krebß abgegilbt gewurtzt vñgesaltzẽ. So nym dan ein
weiß brot vnd mach dz innen hol alß sturtz od̃ glocken
weiß nit zu großvñ zu hoch. stoß die geschelten schern dar
ein vñ stuͤrtz sie in eĩ schuͤsseln. ij. iij.od̃ iiij. stuͤrtze darnach
d̃ gest vil sein vñ schuͤt den d̃ gestossen krebs daruͤber wo es
bloß wer dz beschuͤt mit einẽ loffel.vñ leg die kleinẽschwẽtz
beuch vñ scher vmb vñ vmb darzu gedruckt in die bruͤ das
nichtz nit bloß sey. vnd trag es dan fuͤr. bespreng es wenig
oben mit lautterem schonem milchschmaltz

xij. ¶ Item basteten von krebssen mach also in einem starck
en teig vorgelegt einem teighafen in einem hafenscherben
mach ein deck daruͤber vnd leg sie darneben seuͤd die krebß
on saltz schel sie schon vnd leg sie zu samen vnd hack peterlein
gar klein. nym ayer vñ klopf sie gar wol die schuͤt
in den teighaffen. schneid gut birñ lenglet schnitz vnd stoß
sie in die fuͤl. Nym feygen vnd weinper die thu darein vnd
stos die krebß scher schwentz beuͤch al nach der leng darein
nym dan ein guttẽ wein den mach ab mit wurtzẽ.vñ saltz.
versuch dz. was im gebrech. vnd schuͤt es ein den teighaffen
vber die fuͤl. vermach die deck daruͤber von dem teighaffen.
vertempffe es wol. schlach ein ay.od̃ zwey beschlach die rẽ-
fft damit so weichẽ sie nit. thu ein schmaltz zwischẽdẽ teig
hafen vñscherbẽvñ setz in in ein backofen. laß sie dẽod̃ braten.
Lug ye darzu gibt es rauch so print es an dz wendt mit
dem zu goß deß milchschmaltz so gereth es wol.

xiij. ¶ Item zu machẽ ein torten von krebssen. Mach einen
torten deick vor gelegt in ein pfan die schmaltzig sey mach
ein fuͤl ayren vnd geribem keßod̃ geriben leckuchẽ was
du wilt yr eins vnd temperir es gar wol vnd nit zu duͤnne.
Schuͤt es in die teigkpfan. ist es zu dick so vermisch es mit
guttẽ rawm milch eben gerecht. mach es ab mit wurtz vñ
saltz vnd saffran vnnd peterlein. Du magst. nehmen saluey.
boley wol gehackt. ist alles gut oder ander gut wurtz. temperir


[0018]
die fuͤl da mit.vñ stoß dy krebß ein. Wiltu birn darein
thun feigen od̃ suͤeß opffel lenglicht geschniten vñ mit den
krebßen darein gestossen das ist gut. mach die deck vber die
teickpfannẽ. schuͤet schmaltz darauf. setz vber ein klein kolen
gluͤet. vñ ye paß vñ paß rosch koln darum̃. od̃ reibe die pfanne
vmb vnd vmb vnd wart auf den rauch den dempff mit
schmaltz. vnd wen die deck braum wirt so hat es sein genug
Setz den teighafen also gantzen auß in ein weitte schussell
vnd trag es fuͤer vñ mach dan stuͤeck darauß. vnd leg den gesten
fuͤer gar hoflichen das stet wol von krebsen.

xiiij.¶ Jtem ein gebaches von krebsen. Bereit dy krebs gar
schon. mach ein gelbs teiglein von ayrẽ abgewurtzt vnd gesaltzen
nit zu duͤen oder zu dick. welg die krebs darinne yedes
stuͤecklein besund̃. vñ bach sie. aber die kleinẽ scher vñ brocklein
mach in kuͤechleins weiß od̃ in straubẽ weis vnd bach
sie. hastu nit schon ayer. so nim ein wenig saffran darzu vñ
trag dz bachẽ allso warm fuͤer. das ist gut. wiltu honig oder
zucker darauf seen das ist auch gut.

xv.¶ Wiltu machen ein muͤeslein von krebsen. Mach es also
von hofflichẽ varbẽ on schadẽ das stet woll zu gesichte.
Nym gutte milch vñ auch kornplumẽ safft dz ruͤer vñ temperir
es woll durch ein and̃. thu auch schões mel dar zu. vñ
temp̃ir es noch baß. bereit die krebs gar wol. wuͤerf nur die
gallẽ auß dem haupt. so magstu sie stossen mit wein bereyt
od̃ mit schaln vñ all. thu ein weis brot darunter, drucks durch
ein tuch. mach es ab mit wurtzen. vnd mit saltz vnd thu
es in das mußlein vor gezworẽ mit mel vnd mit milch temp̃ir
es wol mit einẽ loffel. ist es vor nit abgemacht mit wurtzen
vnnd saltz so mach es dan ab. Ist es zu dicke so mer es
mit milch zu rechter maß. thu es in ein schmaltzig pfañ. laß
es sieden als ein kindt muß. wiltu das warm geben ye mer
gestoßner krebs in dem muͤesleinn seinn ye besser zu gutter
dick vñ wenig schmaltz darauf gezetelt. vnd ein klein frisch


[0019]
yngwer darauff geseet vñ setz es also heiß fuͤer dz helt gutte
dewung. Wiltu dz kalt gebẽ so sol dz muͤeßlein mit wein od̃
essig gemacht werden. od̃ die krebs suͤellen mit wein od̃ essig
gestossen vnd durch getribẽ werdẽ. das selb mit einẽ steuͤeblein
melbs ein muͤeslein gemacht vnd abbereit mit wurtz vñ
saltz darein gelegt die guttẽ grossen krebs schwẽtz vñ scher
allein. wol erkalt dz trag fuͤer. fuͤer ein gebrates. vñ fur ein seltzams
essen.

xvi.¶ Jtem visch krebs vñ allerley obs das do ist kalter natur.
auch milch vñ wasser muß man mit wurtzen ab temperiren.
Aber kranck leuͤet heysser natur bedurffen wurtz vnnd
vil saltz nit. wen ir gebrech mert sich dauon. Auch guter starcker
wein vngemischt mit wasser verderbt sye. Erkennestu
deine natur so erkennestu auch was wider dein natur ist. darnach
bereit dein essen.

xvij.¶ Jtẽ einẽ kaltẽ menschẽ d̃ do ist kalter naturẽ den verderben
alles dz do kalt vnd schleimig ist. als visch ye feyster
ye schedlicher. er mach sie od̃ bereit sie wie er woll. Isset er
dan visch vñ trincket auch dar zu wasser so befelt in der kalt
siechtag. Also auch die verdorbẽ vnd zehen wein. Vnd die
gemachtẽ wein bringẽ den todt. Hierum̃ gedenck wie dein
essen vnd getranck bereit sol werdẽ vñ geschickt. vñ was deyner
natur zu gehor. Der rechtz lebẽ habẽ woll vernufft vnd
langlebẽ d̃ nem sein selbs war. Jedermã nach seinẽ staten.
Als die vier c̃plexion geordeniret sein võ got in d̃ geschopf.
Heys kalt truckẽ vñ naß. dz kunt ich al mein tag gẽtzlich nie
erfar̃n. Doch huͤelft man d̃ natur in maßen mit ertzney vnd
mit lassen. Vnd d̃frawẽ heimligkeyt grosser ir vnmessikeit
in vnordentlicheñ werckẽ. Darumb muͤesen ir vil sterbẽ. Vnd
vil der Junckfrawen die weder ere noch gesundt nimer beschawen
noch nit alt werdẽ also muͤesen ir vill verderbẽ die
nit vnderscheidung volgen vnd scham haben.

xviij.¶ Item wiltu krebs siedẽ dy thu in ein hafen. vñ verdeck


[0020]
sie gar wol. geuͤeß wein essig od̃ wasser daran. vnd saltz
sie mach auch ein feuͤer stets daruntter. vñ wen sie rot werdẽ
so haben sie sein genug. die sol man heiß fuͤer tragen in verdeckten
schuͤesseln. Dar zu mag man weigssel salssen haben zu
vischen vnd krebssen so man gest hat.

xix.¶ Jtem merck wer visch vñ krebß isset der huͤet sich vor
milch vnd wasser trincken.

xx.¶ Jtem zu machen kuͤechlein von krebßen. Man nem krebs
man sied sie mit wasser vñ saltz. schel sie schon. Nym die
hels scher vñ schwentz. mel saltz vñ wurtz hack dz vill schõ
bestrich die hend inwendig mit honig vnd welg die kuͤechlein
zusamen. Gilb ein teiglein vñ zeuͤeg die kuͤechlein durch
bach sie praun vñ gib sie fuͤer trucken oder in einẽ ziseuͤenlein
So man sie trucken geit so besee sie mit zucker schon.

xxi.¶ Jtem ein kuͤechlein mach von duͤerren birñ od̃ von großen
nutzeln alß melbirñ. Eschenbacherin. wasserbirnen kolbiren
oder schmaltzbirñ wol gedert in einem backoffen vñ
die behalten vber iar. So man die kochen wil. so muß man
sie sauber auß warmem wasser schon butzen vñ stielen vnd
trucken lassen. die dienen zu manchem essen. Wer sie in weĩ
seuͤedt. vnd zu feigen legt in ein ziseuͤenlein dy helffen als feigẽ
vnd ersprossen die richt. schon abgemacht. ¶ Wil man kuͤechlein
darauß machen. Schel sie schon. vnd send sie woll.
stoß in einẽ moesser mit mel vñ mit leckuchẽ vnd gilbs. ein
wein oder ein milch geuͤeß daran. so muͤesset es sich schõ thu
sie auß. klopff ein frisch ay. vñ bestreich innen die hend vñ
welger dy kuͤechlein wol zu samẽ dz cleiber sei. zeuch sy auch
durch ein gelbs teiglein. heb sie auß mit einẽ loffel in die pfãnen.
vnd back sie schon. seuͤed wein vnd honig in einẽ pfenlein
damit bespreng sie schon. dz trag fuͤer. wan es ist ein hoflich
dewigs essen.

xxij.¶ Jtem wer durre gesotten birñ in alle fuͤel mocht gehaben
die dienten fuͤer feigen vñ dewten sere in bloden lewtten


[0021]
xxiij¶ Jtem solch birn auß einem brotpfeffer zu essen ist ein
gut arm mannes kost rucken brot darein gerert vnd gessen.
das speist woll vnd sterckt boßen magen. Abgemacht mit
saltz vnd lautter ingwer nur mit wein vnd mit essig.

xxiiij.¶ Wiltu gesaltzt morchen machen. Hastu visch brw
als von gesaltzten vischen die sein gut. hastu der nit so mach
eine also. Nym ein wenig essig vñ wasser vntter ein and̃
seuͤed vier klein persig darin. od̃ hausen blassen vñ lorper od̃
die pletter. vnd treib es durch ein tuch. laß es gefallen. seyge
es ab vnd saltz vñ wurtz es ab. vnd darnach schuͤet es vber
die selben morchen. ¶ Wiltu die bru gelb haben. so thu saffran
dar ein. laß es ston biß es gestet. so mach geschelt mandelkeren
vnd besteck es hubschlich dz stet wol. vnd trag es
dan also dar so ist es gerecht vnd gut.

Jtem Solche fuͤel mocht man auch in krebs schalen machen
oder da mit fuͤellen.

xxv.¶ Item wer einẽ Al machen wil der zuͤech im ab die haut.
vñ laß die haut bey dem haupt. schneid in auf. vnd nim
dz ingereuͤesch vñ die gallẽ auß. so hack den peterling saluey
beymenten vnd merteln od̃ gutte kruͤeter gar klein. temperir
es mit essig od̃ guttem wein dz es wol feucht sey. nym den
yngwer neglein wol gestossen muscat vñ saltz vñ thu es in
dz geheck. fuͤel den al da mit. vñ bestreich in vmb vnd vmb
gar wol. vñ zeug im die haut wider vber biß zu dẽ schwãtz
leg in auf ein rost. laß in braten od̃ mach stuck darauß vnd
reihe sie an ein spislein von holtz gemacht breitlet. vñ wende
in bey dẽ feur vm̃ biß du dar durch greiffest so hat er seĩ
genug. vnd er bret auch also in seinem aigen schmaltz das
man im sunst nichtz darf thun. Richt in an vnd setz salssen
oder gestosseu ingwer da mit fuͤer.

xxvi.¶ Jtem Biberschwentz vñ d̃ visch wie sie genãt sein
gut gebraten vñ yngwer darauf gestreut. warm fuͤer getragen.
Aber wiltu die sieden so ist gut ein pfefferlein daruber


[0022]
gemacht oder ein ziseuͤenlein mit leckuchen abgesetzt darauf
pfeffer wol gestossen gestrewet.

xxvij.¶ Jtem stockvisch muß man pleuͤen vñ einweichen
mit wein oder mit wasser gesotten sein gut mit wurtzen ab
bereit oder gemacht.

xxviij.¶ Jtem reinvisch vñ bolcken in wasser ab gesottẽ vñ
kraut dar bey od̃ salssen ist gut die selben visch vnd alle geren:echt
duͤer visch mag man in pfeffer geben oder neben suppen
oder kraut in allen fastagen.

xxix.¶ Jtem wiltu gutte suppen machen. so nym die duͤertẽ
ruben brw vñ leuͤeter sie schon mit abseigẽ oder durch ein tuch
in ein pfanne. vñ wenig honigs darein. mach es ab mit
gntten wurtzen vnd saltz versuch es wol vñ geuͤeß den vber
Du magst ein erbeyß brw da mit bessern vñ zu allẽ anderñ
suppen võ gebeetẽ brot vnd ingwer darauf gethan. wiltu
erberen lewten solch suppen geen an fastagen so see zucker
darauf vnd heisse visch dar bey also trucken.

xxx.¶ Jtem wiltu machen ein gut muß von kirschen brich
die stil ab vñ stoß in einẽ morsser mit kern vñ al. Nym feig̃n
weinber auf ein essen. Nym weiß brotschnitten die weich
in wein temperir es durch ein and̃ streich es durch ein tuch
mit anderm wein mach es nit zu dick noch zu duͤene. thu ein
steuͤeblein mels darein vñ schmaltz thu es durch ein pfan zu
reib es gar wol. vnd die weil es seuͤedt als ein and̃ muß richt
es an vnd see lautter schmaltz vnd wurtz darauf. trag es dã
also fuͤer. Vñ also magstu auch amerel̃n. weigsel. eerper muͤeßer
machen. vñ rotter wein zimpt dar zu baß dan der weisse
vnd dz steuͤeblein melbs sol man vor hin wol mit dem wein
zwern ee man das ein thut. den ruͤer es gar wol biß es geseuͤedt
so muͤeßet es sich gar wol vñ stet schon.

xxxi.¶ Jtẽ wiltu gerennet milch machẽ. Nym reiß vñ stoß
den klein schlach in durch ein siblein. nym geschelt mandelkern
stoß sie woll mach milch. die besten seyg ab. vnd nym


[0023]
die andern setz sie zum feuͤer bewar das sie nit vberge vnd an
brinne. thu das reismelb darein ee dz die milch heiß werdt
mach dar auß ein dicks muͤeßlein. Schuͤet es darnach in ein
feuͤechte schusselen las kalten. schneid es in stuck weckleinß
weiß vnd lege es in ein andere schuͤessel. so nym dan die dick
milch von mandelmilch. geuͤeß die daruber bestecke das mit
mandel vergult oder geferbt.

xxxij.¶ Hie ler ich verguͤelden muß od̃ was von gebraten od̃
gebachen das kalt ist. Mach ein klein honig wasser bestreich
die metal da mit vñ scheuͤeß das golt od̃ silber darauf als
naß vñ druck es mit baumwollẽ zu wo es nit gleich leit. Du
magst leckuchen od̃ ander sach also verguͤelden sunst thaug
kein ander assit zu essenden dingen. Mach ein huͤeltzen scher
da mit du das golt hebest. vnd ruͤerre das mit plosser handt
nit an. es verdirbt anderst.

xxxiij.¶ Jtem ein blabes muß mach also von mandel vnd
von reiß. stos korn plumẽ gar wol mit wasser drucks durch
ein tuch das behalt. Stoß mandel mit dem selben wasser.
vñ zwing es aber durch so hastu ein blabe milch. dauon mach
dz muß mit reiß oder ein weitzen muͤeslein. wiltu gereñ so
strew klein weinber darauff. vñ versaltz nit. vñ laß es nit anbrinnen.
die muͤeßlein sten gar woll in newen zinnen schuͤeßeln.
oder in weissen huͤeltzen schuͤesselein.

xxxiiij.¶ Wiltu machen ein schwartz gemuͤeß. so nym weinber
opffel birñ. gebratẽ od̃ gesotten vñ zucker. ein wenig melbs
vnd wurtz vnd saltz. das zu treib mit guttẽ wein gar wol
Thu es in ein pfan laß den wein ynne sieden. ruͤer es wol versuch
es vnd gib es dar.

xxxv.¶ Jtem ein gut gemuͤeß von mandeln vñ von vischen
Thu dz ingeweid auß reinig dz vñ hack das wol wart auf
die gallen. Nym das bret der visch seuͤed es ab an wurtz mit
wasser dz seig ab thu die bruͤe hin stoß die visch gar wol mit
mandel milch vnnd mit weissem brot geweicht in mandel


[0024]
milch Treib es durch mit gesottẽ weichem reiß. Thu es in
ein pfanne vber ein feuer. Laß es erhitzen. Rur es wol vnd
versaltz sie nicht. ist es zu dick so thu mer mandel milch dar
zu. Mach es ab mit zucker vnd setz es fur.

xxxvi¶ Jtem wiltu blawen wein od̃ wasser haben in schonen
glessern. Das magstn mit kornplumen saft vermischen
oder mit einer lautteren milch.

xxxvij.¶ Wer aber die gruͤenen farb habẽ wil der stos peterling
zu allen sachen als vor verhort ist.

xxxviij.¶ Hernach volgt wie mã obs lang füsch behelt.

¶ Wiltu opffel vber iar frisch behalten. Die leg in einẽ trucken
keler auf ein hurdt hoch von d̃ erden auf frisches stro
vnd dz sie wol geraum ligen. wo einer malig wirt den wurf
auß. Den allem obs ist nicht anders dan als den reudigen
schaffen.

xxxix.¶ Wiltu welschnus od̃ hasselnus frisch behaltẽ so leg
sy in frischen sandt in ein ecken eines trucken kelers. vñ nicht
in die hefen wan sie beleiben nicht.

xl.¶ Jtem was man die leng behalten wil von vischen vñ
wilprat das muß man saltzen vnd derrẽ vnd truckẽ behaltẽ
Also ist es auch gestalt vmb alles fleisch.

xli.¶ Jtem frucht die man vber iar behaltẽ mag zu kochen
Der weigslen od̃ kirschẽ in dem bachofen behalt sie in ein
keßkorb der do lufftig sey oben in einẽ hauß wen du ir bedarffest
zu saltzen in der fasten od̃ zu andern zeitten so du es
haben wilt so leg ein in ein schussel vnd geus frisch brunnẽ
wasser darauf so kumen sie in ir recht alte kraft. die mag mã
fuͤer geste tragen vnd siech leuͤet da miterfrewen vnd allerley
muͤesser da von machen als vor stet.

xlij.¶ Wiltu frenchisch weinber behalten Nym ein hengel
als do x. od̃ xij. trauben an hangẽ. mach ein guttẽ laymẽ
dun mit brunen wasser in ein weit schaf vñ stos die hengel
dar ein dz sie nit vnttẽ an rurrẽ vñ henck sie in ein keller biß


[0025]
darffest d̃ mach also vil od̃ wenig vñ wen du sie bedarffest
zu seltzamẽ zeiten so fuͤel ein schaff mit brunnẽ wasser henck
sie darein alß lang biß der kleib erweicht vnnd floße in ab.
Darnach begeuͤeß sie mit anderm frischen wasser schon laß
trucken vnd trag sie den fuͤer

xliij.¶ Jtem sangẽ vber iar zu behaltẽ alß korn od̃ weissen
so nym sie in der gruͤene ab so sie seng sein vñ derre sie in einẽ
bachoffen od̃ an der sunnẽ. behalt sie empor alß die kirschẽ
vnd wen du die habẽ wilt so leg sie in frisch brunnẽ wasser
sie kumẽ wider zu ir krafft da mit seuͤed iung huͤener od̃ mach
sie ab mit einẽ kleinẽ speckleĩ vñ saltz. od̃ mit milchschmaltz
Auch seind die wild vogel gut darin gesottẽ vñ dewig. Jtẽ
duͤerre birn von allẽ geschlechtẽ mag man also behalten.

xliiij.¶ Itẽ von duͤerren ruben vñ steckrubẽ die aller besten
so man iungen gereuͤechten pruͤeling darunter seuͤedt vnd mit
milchschmaltch vnd saltz abgemacht dz ist gerecht.

xlv.¶ Jtem gereuͤecht fleisch mit nesselen das leit vnd wuͤermet
nicht vber iar.

¶Muͤeßer zu machen.
xlvi.¶ Holdermuß zu machẽ. Nym holderbluͤet vñ brock sy
in ein siedenige guͤete milch ein gut teyl laß siedẽ treib es durch
ein tuch mach einẽ herttẽ teick von ayrẽ vñ wel dar auß
duͤene pleter. schneid den teigk klein in wuͤermleinß weiß thu
in in die siedigẽ milch dz sie ym̃er sied. vñ ruͤer dz wol dz es sich
vermisch. saltz es vñ mach es ab mit milchschmaltz

xlvij.¶ Jtem ein and̃ holdermuß von beren. Nym die holderbere
wasch sie schon. nym den weiß gebets brot. stoß dy
ber vnd das brot mit guttem wein oder huͤenerbruͤe. thu geriben
leckuchen oder honig dar zu mach es ab mit wurtzen
treib es durch ein tuch in einem haffen oder in ein pfannen
laß wallen vnd see wurtz darauff.

¶ Jtem wiltu machen ein muß von mußbirn. So thuͤee in
alß den holderberen


[0026]
xlviij.¶ Jtẽ ein and̃ muß von birñ. Nym ein weit kurtz heffelein
schneyd birn dar ein die gut sein. schel zwiffelen vnd
thu wein saltz vnd schmaltz daran verdeck es wol vnd setz in
die glut es verzert sich vnd mußet sich selber richt es an vñ
see ingwer dar auff.

xlix.¶ Jtẽ ein opffel muß on zwiffeln mach also. schneid
klein schnitzlein ein wenig milch od̃ weins. auch wurtz
saltz vñ schmaltz verdeck es wol laß siedẽ bei kleinẽ feuͤer.

l.¶ Jtẽ ein brõbermuß od̃ ein weigselmuß mach also. stoß
die brõber od̃ weigseln in einẽ morsser thu weißbrot dar zu
vñ streichs durch ein tuch. nym dan mel vnd milch dz zwir
gar wol thu es unter ein and̃ in ein pfañvber dz feuͤer ruͤer es
wol vñ ṽsaltz nit. dz wirt ein brañ muß richt es an vñ see ingwer
dar auff. die pfañ sol sein schmaltzig od̃ thu schmaltz
daran das es nit anbrin. ist es zu dick so meer es mit milch.

li.¶ Jtem maulber muß mach auch vnd wurtz es ab also in
einer pfan oder hafen.

lij. Kirschen muß oder amerel̃n muß mach auch also on dz
man die mit kern vnnd all stossen muß durch getriben mit
wein wasser oder fleisch bruͤe.

liij.¶ Wiltu machẽ ein gruͤen mandel blaw od̃ gelb so acht
vmb mangol od̃ tateln kornblumẽ od̃ vmb and̃ gruͤen kraut
dz nit schmeck als rautten vñ and̃ schmeckent kraut wan es
nem dem mãdel sein kraft. so entaug kein and̃ farb den von
blossen kreuͤetern die nit schmack od̃ kraft habẽ vñ doch gut
farbe habẽ. doch stoß d̃ mandel vil od̃ wenig mach ein milch
als sie ist dar zu mach ein gute visch bruͤe do bersig in gesottẽ
sein vermisch es wol vñ las gesten so ist es fein vnd gruͤen. dz
ist ein gruͤen milch. also magstu sie võ saffran gel machẽ võ
kornblumẽ blaw. vñ von rotẽ ṽmisch rot wie du wilt
so du sie wilt fuͤer tragẽ so brich sie auff ein schuͤessel als glaß
milch vermisch den zucker vnd saltz mit ein ander das trag
darauf nit zu vil vñ setz es fuͤer. ¶ Wltu guͤelden mandelkern


[0027]
oder weiß vñ verguͤelt darein stossen vor erbern gesten das
ist gut vnd gerecht vnd ein hoflich essen.

liiij.¶ Jtem wiltu machenn ein hofliche zigeren von mandel
so nym mandel alß vil du wilt stoß den klein vñ streich
in durch ein tuch mit wasser vnd mach die milch warm in
einẽ hafen Ruͤer sie gar wol nym ein gelebte bruͤe von vischẽ
vñ bersig gesottẽ od̃ võ kelberñ od̃ schaffuͤessen gesottẽ woll
lautter gestandẽ abgesaltzẽ vñ die mandel milch da mit vermischt.
laß erkaltẽ vñ gesteen als ein sultz brich sie dan auff
ein schuͤessel bestreuͤet mit zucker vnd setz es fuͤer

lv.¶ Jtem wiltu machen ein keß von mandel milch. Nym
ayer schlach sie in die mandel milch gar wol getemperiret.
seuͤed die wol saltz sie ab wiltu wurtz dar ein thun. oder wiltu
sie gelb machen dz machstu thun vñ wen sie gesotten ist
vnd von den ayrẽ hert wirt so teuͤech sie mit einẽ loffel wol
zusamen thu den ein seich tuch in ein pfeffer pfan das ist
ein durch schlack das breit woll vber vnd schuͤet die keß darauf.
vñ las dz molckẽ gar wol abgen wiltu ij. iij. od̃ iiij. schuͤessel
machẽ od̃ wie vil du wilt. richt sie an vnd besee sie mit
zucker. vnd gib sie dar.

lvi.¶ Jtem gebaches von oblaten mach also. Nym feigen
weinber erwel sie vñ hack sie klein mach es mit wurtzen vñ
saffran ab vñ saltz dar zu temperir es woll. Nym ein oblat
vñ zeuͤeg die feigen dar auf mach vñ setz ein ander oblat dar
vber zeuͤeg das durch ein teiglein von weissem mell vñ back
sie schon. ¶ Jtem wiltu machen ein gebaches von mandel
vnnd von reiß. Stoß den mandel mit wasser vnd auch ein
dieke milch. vnd stoß den reiß trucken schlach in durch ein
siblein las die milch erwallen. see das mel darein ruͤer es wol
vnnd mach ein dickes muß. mach ein duͤennes teiglein mitt
warmem wein gilb den woll vnd schuͤet das muß auß auff
ein schonß bret das feuͤecht sey vñ laß kalten dan schneid davon
als weck vñ auch als vinger lang wie du wilt zeuͤech dz


[0028]
durch ein teiglein vnd bach es.

lvij.¶ Jtem ein gut gezogen gebachens mach also. Nym
feigen weinber vnd erwel sie in eynẽ wein. stoß in einẽ morßer.
misch mel vñ wurtz dar zu vñ mach huͤebsche kuͤechlein
darauß die zeuͤech durch ein teiglein vnd bach sie schon das
muͤeslein mach von warmẽ wein vñ von weissem mel vnd
gilb es schon. so werden die kuͤechlein gelb vnd schon die sol
man trucken fuͤer tragen das steet wol

lviij.¶ Jtem ein hoflich essen von Erbessen. Seuͤed vñ belge
die erbes schon mit einẽ wasser. seig die bruͤe ab vñ behalt
sie zu gebeettẽ suppen ab gemacht mit wurtzẽ kaum zu bruͤeffen
vnd gegilbet. Nym d̃ erbeyß in ein sauber beckẽ zu treib
sie mit einẽ grossen loffel gar woll. nym ir auff ein essen vñ
thu sie in ein pfeffer pfan schlach sie durch mit der hend in
gut schuͤeßeln hab die pfañ hoch so werden die erbeß gezettelt
alß regenwuͤerm sein groß vnd klein die bewar gantz zu
behalten das du sie nit brechest vñ eben in die schuͤessel kumen
vnd nit vberhangen das laß gesteen. vñ nym vnd seuͤed
einẽ gutten wein mit honig daruͤeber besprengt vnd zucker
darauff geseet dz schmeckt wol so die erbeys nit versaltzen
sein darumb versuch dz am ersten ee du die bruͤe abseigest vñ
abgilbest. ¶ Jtem auß dem andern teil der erbeißen mach
gute kuͤechlein also. Besee die hend mit mell vnd welger die
kuͤechlein zusamen mach ein teiglein von gilbtem wein vñ
zeuͤech die kuͤechlein dar durch. heb sie mit einẽ loffel darauß
in die pfanne vñ bach sie wie vil du ir wilt vñ mach ein gute
erbeißbruͤe daruͤeber gegilbt vnd abgemacht von saltz vnd
wurtzen richt es an. Strew weinber dar ein vñ ein lautter
milchschmaltz hoflich verdeckt fuͤer getragẽ einẽ fuͤersten.

lix.¶ Jtem aber von erbeyßkuͤechlein gebachẽ linde vñ gut
in einem pfefferlein von gebetem weissen brot abgemacht
mit saltz nach seynen rechten versuch es.

lx.¶ Jtem wiltu machẽ ein mel pfefferlein behendigklichẽ


[0029]
So bren ein mel in einẽ schmaltz nit so fast temperir es mit
wein gilb vnd wurtz es ab. bach erbeys kuͤechlein vor gelert
vnd schuͤet den pfeffer daruber. Warn dich kleiner gesotner
weinber die strew dar ein vnd mach den pfeffer dar mit es
sey mit wein oder wasser.

lxi.¶ Jtem wiltu ein hoflich essen deinẽ gestẽ gebẽ an fast
tagẽ fleiß dich d̃ erbeys kuͤechlein vñ d̃ guttẽ hurzelbirn schõ
geschelt vñ bereit die leg zu den erbeis kuͤechlein in eĩ schuͤessel
Nym dz birn wasser. vñ ein wenig honig daruntter mach
ein ziseuͤenlein od̃ ein pfefferlein schon abgemacht nach seynẽ
rechtẽ vber die kuͤechlein vnd die birñ dar auf gethan ein
lautter milch schmaltz vñ frisch ingwer vñ trag es fuͤer. Hastu
d̃ birñ nit so mach gebratẽ opffel gefierteilt od̃ in einem
teiglein vmb gewent vñ auch gerostet ein einem̃ schmaltz.

DAs ander teyl ist von fleysch speyß.
i.¶ Jtem d̃ ein gut essen von huͤenern machen
wil d̃ thu also Weñ dy recht vñ wol
gesottẽ sein. so zu leg sie in vier teil. Nym dz
bretig vñ hack es vñ stoß wol in einẽ morßer
also. Nym haupt. kragẽ vñ alles ingereuͤesch
dz hack vñ stoß do mit. Nim ayer peterling vñ zwir
ein loffel vol weiß melbß dz schuͤet dar an mit wasser od̃ mit
wein gegilbt mit saffran. So das alles wol gestossen ist so
thu es auß. vnd nym die and̃ glyder d̃ huͤener vñ beschlach
sie mit gestossen deig vmb vnd vmb yedes stuͤeck geleich als
kuchẽ. netz die hendt in wein streichs wol zu vmb vñ vmb
legs in die alten huͤenerbru in einẽ weitten hafen dz auch die
selbig bru dar vber gee. vñ laß es auch also siedẽ. auch weiß
dz die alten feysten huͤener gut dar zu sein. So es nun gesotten
ist. so mach die brw mit saffran ab mit wurtzen vñ saltz
strew peterling dar vber klein gehackt vñ richt es an. Wiltu
das besser habẽ so nym feigen vñ weinperlein in dz geheck


[0030]
kaum zu pruͤeffen vnd wie klein die glid̃ sein sol man doch doch
yedes besunder vmb schlahen vnd ein legen. ein solch geheck
on mel mocht man zu guttẽ huͤener fuͤellen machen.

ij.¶ Wiltu machẽ huͤenner fuͤel so laß die leberlein vnd meglein
vor wol siedẽ vnd hack sie klein in dy fuͤel da mustu essig
vnd rautten zu haben vnd pfeffer ist ir wurtz der sie gern ysset
das gehort groben leuͤettenn zu.

iij.¶ Jtem wiltu ein gut hun sieden oder braten oder fuͤellen
so bereit das hun gar schon vnd weiden es. vnd schuͤerf die
derm vñ nym kopf. kragen. leber. magen. vñ alles ingeweid
vnd seud es in einẽ hafen oder in einer pfannen an die statt
dz hack gar wol mit peterling schlach rohe ayer darein vñ
wurtz es ab vnnd saltz es. hack ein atlas specklein darunter
vnd klein weinber oder gebraten birn das knid gar wol unter
ein ander das ist also dy fuͤel. ¶ Ist den nun bereit dz hun
entbloß es wol vmb vñ vmb. vñ fuͤel es schon mit einer seyt
farb strick es zu vñ erwel es in wasser da wein vñ essig inne
sey das es er star vnnd die fuͤel erkeck. stoß ann las bratten
sitlich vnd begeuͤeß es ye an dem wend̃n dz ist gut. ¶ So du
nun das hun wilt sieden. so bedarf man das ingereuͤesch nit
sieden hack es vngesottẽ vñ bereit die fuͤell da mit alß vor vngeseuͤed
einß mit dem ander̃n in eytel wasser vnd saltz zimlich
der hafen sol weit sein das es nit an brin. faym es schon vñ
bedeck es wol vnd geuͤeß lutzel dar an so beleibt die brw wol
geschmack. So du es wilt an richtẽ. so magstu es mit wurtz
vnd saffran ab machen vnd versuch es woll.

iiij.¶ Jtem wiltu machen gestoßne huͤener. so seuͤed dy alten
feisten huͤenner wol. faym die brw vñ mach sy lauter als ein
brw von einẽ wasser vñ geuͤeß nicht mer daran. saltz es. verseuͤed
es nicht. thu dy huͤener auß vñ behalt die brw. seig das
faist ab in einẽ and̃n hafen vñ die mager brw aber in ein ander̃n
die las also stẽn. Den wuͤerf die huͤener auf die bãck zeuͤech
die grossen bein auß vñ hack sie dan gar klein. weich ein


[0031]
weiß brosembrotz in d̃ mager̃n brw gar wol vñ nym dã dz
brot vnd die huͤenner vñ stoß gar wol in einẽ morsser zwing
es durch ein pfeffertuch mit d̃ alten huͤenerbrw stos es and̃
weit vnd zwing es aber durch. Ist es zu duͤenne so thu mer
weißbrot dar ein vñ zwing es durch. ist es zu dick so zwing
es on brot durch thu es in ein pfannẽ erwel es vnnd mach
es ab mit wurtzen vnd mit saltz. Alß es nun durch ist gangẽ
das sein vnd heissen gestossen huͤenner. thu darauf ein lautter
schmaltz vor behaltẽ. Also merck allerley vogel gestossen
also gemacht vnd mit seid farb ab gesotten.

v.¶ Jtem von anderm fleisch dz man stossen muß als altẽ
kranckẽ menschẽ die der zen vnd kewens nicht vermogen.
Nym kalbfleisch od̃ wiltprat od̃ ander fleisch das do bretig
sey als do man knopflein auß mach solch fleisch dz neuͤelich
geschlagẽ wer frisch vñ schon. seuͤed es on saltz schaum
es vñ seyg die brw lauter ab vnd schon die behalt. stoß in einẽ
morsser gar woll mit eĩ wenig semelbrot dz streich durch
ein tuch mit d̃ brw vor behalten vermisch die mit wein vñ
essig. doch zu bruͤeffen. Wiltu das dick haben so klopf ayer
totter mit der selbigen durch getriben brw. wiltu es duͤene so
laß on ayer beleiben aber mit wurtzẽ vnd saltz vnd darauff
lautter milchschmaltz vnd gib es dar. wiltu es dan duͤen dar
geben. so mach gebeetz brot vnd gib es duͤen fuͤer ein suppen
so ist es gerecht vnd gut.

vi.¶ Jtem ein galradt mach wo vber du wilt allso. Nym
weiß duͤen brotschnittẽ die bee auf einẽ rost. bren sie woll vñ
seuͤeber sie die leg in einẽ guttẽ warmẽ weĩ. weich sie wol vñ
treib sie durch ein tuch. nym feigẽ weinber geribẽ leckuchẽ.
treib das durch mit einer huͤenerbrw od̃ fleischbruͤe dz vermisch
vnter den brotpfeffer nit zu dick noch zu duͤenne. ruͤer weĩber
darein in hafen. seudt es woll vnd rur es stetz laß nit anbrinnen
mach es ab mit wurtz ingwer vnd pfeffer vnd saffran
vnnd was gutter wurtz sein zeuͤech es vonn dem feuer


[0032]
vnd ruͤer es stetz biß es kalt wirt vnnd lae. was du von wildbret
oder von gepresten schweinßkopffen od̃ von gebraten
klein zentring vingerß lang schneidest vñ vber gesotten kalt
huͤener oder vogel ein richtes so geuͤeß die galradt vber. es gestet
bald. Darauf mag man seen ein frisch gestossen ingwer
vnd schmeltz ein klein specklein mit grieben vnd allso ist es
bereit. Gibstu es aber kalt so bedarffestu des specks nit nuͤer
den ingwer das stet wol.

vij.¶ Jtem ein gepresten schweins kopf mach also. Nym
ein saubern kessel. seuͤed den kopf darin das die bain dar auß
valleñ od̃ loß werdẽ. den sauber schon. zeuͤeg die bain dar auß
schneid die schwart da von. hack dz ander. nym die orwãg
vñ die zung. stoß wol in einẽ morsser mit ein wenig brw dz
mach ab mit wurtzẽ vñ geribẽ leckuchẽ als vil du bedarfest
Nym die schwart vñ leg sie auf ein feuͤech pfeffertuch thu
das geheck in morsser zu dem gemecht der zungen temperir
es dick vnd nit zu duͤenne schlachß auf die schwarten. magstu
klein weinber habẽ od̃ grosse weinber der welschen die
thu in das gemecht vnd richt es mit den hendẽ zu vmb vñ
vmb auf dem tuch schlach das tuch zu wol eben. verhefft
es mit einem faden vnd leg das alles in ein pres zwischenn
zwey bretter die breit genug sein. Hastu den preß nit so beschwer
es mit steinen genug vnd laß trucken oder in der presse
sten tag vnd nacht biß es wol trucken wirt. So bereit ye zu
einem pfeffer stucken herab geschnitten als vil du wilt.

viij.¶ Wiltu den von dem gepresten schwein kopf gebratens
machẽ. So schneid zentring einer span oder zwu lang
spick das mit einer nadel vmb vnd vmb kleine simbele specklein
mach ein schmalen huͤeltzen spyß. stoß an leg in zu dem
feuͤeer des ersten wend in sitlich von dem feuͤer vñ den ye neher
biß er durch hitzt so hat er sein genug vnd versaltz in nicht
wen er von dẽ gemecht gesaltzẽ ist. hastu nit speck so begeuͤeß
in ye leicht mit einẽ heissen schmaltz od̃ mit einer heissen


[0033]
fleischbrw. Also thut man rechprattẽ lenbrattẽ od̃ was
man von wiltprat oder von gefluͤegel bratten wil

ix.¶ Jtem wil mã ein fuͤel in einẽ bratẽ od̃ in gefluͤegel machen.
Seud .ij. herte ayer vnd hack ein peterling gar wol dar
untter vñ ein wenig welscher weinper auch gebrattẽ opffel
oder gebratẽ birñ. knyt es durch ein ander mit einẽ rohẽ ay
thu wurtz darein vñ ein wenig saffran ein klein saltz vñ fuͤel ein
So du die brattẽ mit einẽ finger oder mit einẽ holtz od̃ mit
einẽ messer wol durch griffen hast vnd ein gefuͤelt so besorg
die mit zweckẽ od̃ verheft die fuͤel mit faden dz sie nit auß gee
du magst auch ein gehakt specklein od̃ thu milchschmaltz
in die fuͤel ob du wilt.

x.¶ Jtem zu einer sultzẽ ein brw zu machen. Nym iung schweins
oren vñ dy fuͤeeß .iij. od̃ .iiij. klein persig dz seud rein in
einẽ neuẽ hafen on saltz. so dz nun recht vnd wol gesottẽ ist
seig die ab in einen sauberẽ hafen die behalt. Nym dan die
bein schel dz fleisch ab vñ nym darnach dz selbig fleisch vñ
die bersig stoß in einẽ morsser. vñ nym darzu kein brot vñ auch
mit seyner aygen brw truck vñ treib es durch ein pfeffertuch
in aynem napf das er rein vnd sanber sey. laß gefallen
seig die brw sitlych ab vnd las das truͤebe an dem bodẽ vnd
wen du vbernechtigst hast von huͤenner̃n oder von vogeln
gebraten od̃ gesotten das leg in ein schuͤesseln. Nym dan die
sultzbruͤe thu sie in ein pfan laß erwallẽ mach sie ab mit wurtzen
saffran vnd saltz geuͤeß sie also heiß vber das fleisch laß
gestẽn am luft. Jm summer setz in einen keller las gesteen. so
hastu ein feine lauttere sultzẽ als das golt das macht der saffran
vnd dz lauter abseygen. So du es solt fuͤer tragẽ erber̃n
lewten so besteck die schuͤessel mit weiß geschelten mandeln
das stet wol.

xi.¶ Jtem ein gut Lebersultz mach also. nym ein gut kalbs
gelung das seud gar rein. seig die brw ab. vñ behalt sie schõ
vñ versaltz ir nit. dan so nym die lebern vnd schon brot das


[0034]
weich in wein mit honig gesotten da mit stoß die leber vñ
das brot treib das durch ein tuch in ein besundere schuͤessell
vnd behalt es. ¶ Wiltu das die sultz hart gestee so nym die
ersten brw vñ seud kelber fueß darinne vnd .iiij. klein bersyg
vñ ij. lorber bletter vñ weich ein schon brot aber in der selbigen
brw vñ treib es durch mit der brw. die selbigẽ zwu brw
vor vnd yetzt durch getriben mach ein brw darauß vñ untter
ruͤer es wol mach es ab mit guttẽ wurtzen vñ saltz. du magst
es gilben od̃ nit. nur dz die schon sey vnd wol gefaymet
ee dz man sie durch treibt. Versuch es wol vñ schut es vber
vnd laß ym luft kalten.

xij.¶ Jtẽ die kalbs lungẽ hackt mã klein vñ schon. dz miltz
vnd dz hertz. hut nur d̃ gallen. vnd wie man die knopflein
macht also mach dz auch wol bescheidne kuͤechlein mit saltz
vnd auch mit gutten wurtzen vnd all gar schon gesottẽ. vñ
auch gar trucken ein gelegt zu al anderm fleysch es sey huͤenner
kelberen od̃ wiltprat. es sey von voglen oder von andrẽ
zimlichen fleisch stucken so fuͤegen sich die lungen kuͤechleinn
wol dar zu.

xiij.¶ Jtem man macht die lung̃n kuͤechlein zweyerley zum
ersten von in selber die mit ayren wol gehackt vñ gestossen
sein. Auch peterling wurtz vnd saltz darein gethan auß gewelt
mit einẽ rohen ay vñ flach kuchlein darauß gemacht
also sein sie von in selbß

xiiij.¶ Die ander̃n kuchlein von d̃ lungẽ die mach also. das
hertz vnd miltz wol gehackt vnd mit hertzen ayren wol gestossen
in einem morsser vñ geribẽ leckuchẽ darunter ein wenig
saltz so sein sie genug gemacht. den knit mit rohẽ ayren
vñ mach kugeleĩ darauß die seud als huͤener vñ leg sie in die
lebersultz vmb vnd vmb zu anderm fleysch ein groß prentẽ
vol vnd behalt die in einem keler vor katzen.

xv.¶ Jtẽ wiltu machẽ ein gutz gebachẽ von kelber lungen
hacke das gar klein vñ mach ein teig von ayren tottern gewurtz


[0035]
gesaltzẽ mach auch darauß kleine kugelein Auch zeuͤech
sie durch einẽ duͤennẽ straubẽ teig vñ bach sie wol in einẽ
schmaltz die sein gut

xvi.¶ Jtem wiltu ein lebersultz gelb habẽ So muß man der
durch getriben brw gilben wen die brw durch das pfeffertuch
getriben wirt ee das man es vber geuͤest vnd wie man
die brw vber geuͤest so bestet es also dz man im nicht anders
jan thun vñ muß also beleiben.

xvij.¶ Jtem man mag in die lungen kuchlein alles dz hacken
dz von huͤennern vber beleibt kopf. kragen. darm vñ alles
dz ingeweid das veraynt sich da mit. man mag auch die selben
kuchlein in eigner brw essen verheft mit einẽ kleinẽ specklein.
od̃ abgemacht mit hoflichem syttẽ zu versten als mit
milch schmaltz vñ wurtzen schon vergilbt.

xviij.¶ Jtem wer gutte knofflein von fleysch will machen
welcherley es ist dz hack gar klein thu gehackten peterling
dar ein. mach es ab von wurtzen vñ saltz thu ein klein specklein
dar zu vñ schlach zway rohe ayer dar eĩ mach kugelein
darauß vñ seud sie mit huͤenerbrw od̃ in yrer eigner brw gilb
die wol vñ richt sie dar. Solche kugelein mocht man zu lebersultzen
legen vnd da mit vereinen.

xix.¶ Jtẽ ein holbratẽ mach von kalbfleysch also. hack das
klein vnd gar wol thu es in ein morsser schlach ayer darein
eitel gut toter vñ ein wenig schõ melb wurtz es in dem morsser
ab mit saltz stoß vntter ein and̃ behalt dz weiß vñ klopff
es auf halb den mach ein breitlichẽ genß spiß den bick rauch.
vñ nym dz fleysch auß dẽ morsser bestreich den spiß mit
dem ayer klar vnd netz die hende darinnẽ vnd kleib dz fleysch
vmb vñ vmb an dem spiß gar wol lẽglicht in einer dick
vnnd gar eben druck es wol zu mit nassen henden als lang
der brat ist. Leg in zum feuͤer. Des ersten klein kolen vnnd
Sytliche wende in von dem feuer. Vnnd darnach ye lenger
roscher kolen begeuͤeß in mit eim zerlassenn altten specklein


[0036]
od̃ milchschmaltz. Du magst auch d̃ speck schnitzlein
od̃ gehack vor darein thun oder milchschmaltz so feuͤecht es
herwider vnd bret vill schon. od̃ on vntterlaß wend es vm̃
vñ feyer sein nicht so wirt es rosch schneid lãg schnitz dareĩ
see ingwerstaub darein. stich mit einẽ holtz darein nym ein
fleißbrw die gilb schon. thu schmaltz daran vñ hitz in. in einer
pfañ begeuͤeß den braten da mit so beleibt er lindt.

xx.¶ Jtem wiltu gut hirschẽlumel bratẽ machẽ. Nym dy
nirn vñ schlachs praitlat wesch sauber nim dẽ schweiß reib
leckuchẽ darein treib es durch ein tuch. thu es in ein hafen
thu wein vnd essig darein. Wil der schweiß nit gern durch
gen geuͤeß wein darein od̃ fleischbrw vñ reib den leckuchen
vñ schweiß durch laß stẽn vñ schneid die nyrẽ vñ dz fleisch
wuͤerflet. thu es darein vñ las sieden vnd meng es mit saltz
vnd schwartzen wurtzen ab.

xxi.¶ Jtem ein Rechmuß mach also. Nym die bain auß dẽ
fleisch vnd die schulterbraten auß dem rucken wo es murb
sey wasch es auß warmẽ wein den thu in den schweiß vñ
geribẽ leckuchẽ streichs durch ein tuch. auch schneid dz fleisch
als wuͤerflet vnd thu es in den durchgang in einẽ hafen
vñ wen es schier geseud so mach es ab mit guttẽ wurtzẽ od̃
reib mer leckuchẽ darein vnd ein saltz. versuch es vnd mach
es mit schwartzen wurtzen ab.

xxij.¶ Jtem ein vischbraten mach gleicher weiß nahet als
als den holbraten vor gesagt. Nym ein hecht bereit in schõ vñ
loß im den grat ab vnd mit wurtzen abgesotten als er seinn
sol. behalt die brw vnd stos in in einẽ morsser mit weinberẽn
vnnd mit honig gesotten mit wurtz vnd mit saltz. Vnd ein
wenig mell. dz temp̃ir wol mit ein wenig milchschmaltz vñ
schlag das vmb ein spiß alß den holbratẽ vñ leg in zu dem
feur. Nym das haupt den grat vnd den schwantz hack dz
zu stuͤecklein mit dem schweiß seuͤed es ab mit wein gar woll
vnd reib leckuchen mach es ab mit wurtzen vnd saltz oder


[0037]
mit der vischbrw. versuch es wol. Wiltu den hecht vor nit
sieden so hack in gar klein vnd stoß in wol in einem morsser
vnd bereit in mit der specie vor geseit.

xxiij.¶ Jtem wiltu machen kuͤechlein von wiltprat oder võ
anderem fleisch huner oder vogel dy bereit schon vnd seud
es vor gar recht vnd thu es auß vnd hack auch dz gar klein
bereit es ab mit wurtzen vnd saltz. stoß in einem morsser vñ
schlach ayer darein nit zu duͤen das es sich las zu kuchẽ machen
vnd bach es praun Das mag man auß einem pfefferlein
essen. oder sunst fuͤer gebratens.

xxiiij.¶ Jtem ein wachtelbrey mach also. Seud die wachteln
schon bereit sie in einer fleischbrw thu sie auß in einenn
morsser. reib leckuchen daruntter stoß vil wol mit weissem
brot vñ reib gutten keß darunter. treib es durch mit d̃ wachtelbrwe
vnd wein. thu es in ein pfannen erwel es vñ mach
es ab mit wurtz vnnd saltz. strew ingwer an der anricht darauff
vnd gib es fuͤer.

xxv.¶ Jtem ein rechmus mach also. Behalt den schweiß
von dem rech. seud dz ingereuͤesch vnd die bret hack es klein
netze ein brot in der brw. streichs durch mit d̃ brw vñ dem
schweiß. thu es in ein pfannen vber das feuͤeer las es erwallen
vnd mach es ab mit wurtzen vnd saltz. Hastu dan rechern
gesotten fleisch oder ander wilprat gesottẽ od̃ gebraten das
magstu trucken darein legen vñ das gemuͤeß darauß schuͤetten
vnd an der anricht mit ingwer bestrewen vnd auch ein
lautrer schmaltz dar auf gethan.

xxvi.¶ Jtem wiltu machen ein gut gebachens von kelberlungen
hack das gar klein vnd mach ein teig von ayren tottern
gewuͤertz gesaltzen. mach kleine kuͤegelein darauß vñ zeuch
sie durch ein duͤennen straubenteig vnd bach sy wol in einem
schmaltz die sein gut.


[0038]
DAs drit teyl ist von ayerspeyß
i.¶ Wiltu machen runde ayer So reib ein
wenig semelbrotz. nym ayer totter on das
weiß. klopff dz brot dy totter muscat saltz
durch ein and̃ vnd fuͤel die aier schalen damit
mit holtzlein vñ rure sie fast biß sy vol
werdẽ. Nim ein gopflein von einer ander̃n ayer schalẽ salb
das ynnen mit ayer klar vñ stuͤertz es vber dz lochlein des gefuͤeltẽ
ayes. vñ rost sie ĩ einẽ schmaltz. od̃ brat sie bey einẽ feuͤer
od̃ magst sie siedẽ wie du wilt. so sein sie gut vñ gib sie dar.

Jtẽ solch fuͤel mag man in krebß schaln fuͤellen darein gehackt
peterling salbey od̃ welschẽ mirrich auch gunring vnd
andern guttẽ kreuͤettern ein wenig so gebrattẽ vnd gestossen
mit wurtzen abgemacht also dar geben in ein bruͤelein vor gelert
od̃ trucken wie man wil das ist gut.

ij.¶ Jtem wer ein gestriches bachẽ habẽn wil der mach ein
teig von eitel aỹrn vnd schon mel reib leckuch̃n darunter vñ
knit es mit einẽ guttẽ gesottẽ honigwein. zeuch den teig auf
einẽ bret mit einẽ welgerholtz vñ schneid schnitlein fingers
lang vnd breit vnd bach es den also.

iij.¶ Jtem wiltu kroßayer machẽ. so nym ayer die brich an
den spitzẽ huͤebschlich auf. thu wurtz vñ saltz darein vñ ruͤer
es mit einẽ holtzleĩ gar wol unter einand̃ doch so wer̃n zimmetpluͤeet
die aller bestẽ wurtz darein. od̃ wol gestossen zimmet
rindẽ od̃ muscatpluͤeet. oder muscat. solch zimlich wurtz
vñ ander sol man nemẽ zu dissen airen. vñ mach dz lochlein
oben mit ayer klar zu vñ sturtz darunter. Also magstu sie braten
in einẽ schmaltz od̃ in heisser eschen dz sie kein an ruͤere.

iiij.¶ Jtẽ wiltu machẽ ein hoflichs essen von ayren Nym
ayer vñ mel. vnd mach ein lindẽ teig den ferb als ich hernach
wurd lernẽ von korñblumẽ vñ von kreuͤetern. mach einß
blab einß gruͤen einß rot einß gelb oder weiß zertreib den teig
mit einẽ welgerholtz. vñ ferb in dã an eĩer seitẽ aussen. mach


[0039]
pleter darauß alß krapffẽ. vñ hack wiltprat es sei gesottẽ od̃
gebratẽ des gleichẽ kramet vogel od̃ and̃ vogel gesotten od̃
gebraten. od̃ des gleichẽ huͤener welcherley geheck dz ist knetẽ
mit einẽ rohẽ ay abgewuͤertzt gesaltzẽ vñ gegilbt. so leg es also
auff die pleter die rund geschnittẽ sein. vñ arbeit dz geheck
als duͤen die bleteer sein vñ leg ein and̃ blat daruber dz salbe
vmb vñ vmb zu als fladẽ. vñ back sie in einer pfannẽ wiltu
dan gerñ so magstu fein krapffen machẽ. wẽ die gebachen
sein. so strew zucker darauff an der anricht setz sie fuͤer also
in solchẽ bletern od̃ krapffen magstu ayer bachẽ in zweyerley
od̃ dreyerley weiß Mach geruͤert ayer mit wurtzen vnd
saltz sie ab. vñ ein wenig saffran darein vñ verbirg die in dy
bleter als vor geferbt od̃ vngeferbt vñ bach sie. zũ and̃n mal
seuͤed hert ayer hack sie wol thu peterling dareĩ. vñ wurtz ṽknyt
sie mit einẽ rohẽ ay dz vbergilbt sey vnd leg sie ein als vor
vñ bach sie. zum drittẽ mal du magst allerley gesottẽ fleysch
nemẽ vor gesottẽ duͤer od̃ gruͤen vor wol gehackt. vñ mit einẽ
rohẽ ay ṽknete on gel mit wurtz vñ saltz nit zu vil vñ truckẽ
ein gelegt schon vermacht vñ gebachẽ. Vnd wiltu geren so
magstu gruͤen opffel in diß drew gebachẽ hackẽ vñ wol vnter
einand̃ temp̃iẽ. vñ also zertig kuͤechleĩ vñ krapffen bachẽ.
v.¶ Wiltu machen ein geschachzebeltz bachen dz gefuͤelt sei
von fuͤenff farben. So nym vnd bach ein blat von geklopften
ayren den tottern vnd ein klein saffran darunter das es
gelb sey. Nym die ayer auf ein essen. oder zwei. drucken peterling
saft darein durch ein sauber tuch. temperir dz wol so
werdẽ sie gruͤen. mach eĩ teig als die haßẽor nit zu dick noch
zu duͤen vñ schneid bleter darauß bach sie nit zu braun. Wiltu
sie blab habẽ. So druck kornblumen saft darein vnd der
wirt zweyerley oder dreyerley so mã wol hat gestossen in einẽ
morsser mit lautterem wasser wie vil d̃ kornplumen sein
so ist der erst truck sat blab. der ander bleicher. der drit noch
bleicher. Also ist allen varbẽ von außdruckẽ von allẽ plumẽ


[0040]
vnd kreuͤetern. on rosen die hat nit mer den yren geschmacke
ausgetruckt vnd vntter gemischt ir saft on schadẽ in al essen
so man die an richt darunter getemp̃iret so schmecke dar zu
vñ vntersetz dẽ geschmack in ein zin also magstu wol nemẽ
feyel vñ was von kreuͤetern vñ wz von plumẽ wol schmeckt
gestossen vñ gestrichẽ durch in ein tuch vñ alweg den safft
behaltẽ thu in ein glessen geschir biß du sein bedarffest gar
schon verdeckt vor mucken vnd spinnen.

vi.¶ Jtem nym opffel vñ bach sie braun in schmaltz. thu sie
auß leg sie auff ein banck. wurtz sie zu massen auch zimlich
saltz. Nym dz erst gelb blat vñ streich die opffel darauf nit
zu dick vñ zu duͤen. den so nym dz gruͤen blat vñ leg es auf opffel
mach den gelb fuͤel võ ayer gewuͤertz als geruͤert ayer. nym
dan dz blab blat vñ leg es darauf die fuͤel vñ nym dan ein ander
farb wie der teig geferbt ist ein blat leg daruͤeber. So dã
die bleter vnd fuͤel bey ein ander ist schon auf ein ander gelegt
so nym ein frisch ayer klar vñ bestreich sie vmb vñ vmb
hefft es woll vnd mach es lenglicht als einẽ weck. schneid
es zu stuͤecklein vñ stoß an einẽ hultzen zutetigen brettẽ spiß
ye .ij. od̃ .iij. zusamen an ein spißlein. mach ein duͤennes teiglein
von milch vñ ayren vergilbs. zeuch die spißlein dardurch
vñ leg sie wider in ein milchschmaltz vnd bach sy braun
trag es fuͤer. vñ wen dz auf geschnittẽ wirt so hat yedes sein
farb das die gest sere verwundert.

vij.¶ Wiltu ein angestriches gebachẽs machẽ. Nym ayer
vñ geribẽ keß. mell vñ milch mach ein starckẽ teig den zeuͤeg
auff ein bret gar duͤenne. schneid in als die wuͤermlein halm
groß vnd fingers leng scheuͤes das in ein heys schmaltz die
hack besunder see zucker darauff an der anricht vnd gib es
an fastagen fuͤer ein gebratens in flachen zinnen schuͤesseln.

viij.¶ Jtem ein ander form Schneidt den teig als die glas
rauttẽ od̃ kle bletter oder rosen die mag mã auch allso bachen.
Wiltu vergulden so sol es woll kalt sein das bestet


[0041]
¶ Jtem wiltu mit dem selbẽ teig ein hoflich essen in ein schwartz
pfefferlein machẽ. seuͤed ayer hert vñ nym den tottern
gebratẽ opfel od̃ birñ dz hack vnter ein and̃. Nym eĩ wenig
saffran in einẽ wein od̃ milch. temp̃ir dz vnter ein and̃ dz es
dick pleib. mach fladẽ auß dẽ teig thu dz geheck darauf schlach
in zu vñ welg es in dẽ hendẽ rundt wie vil du ir habẽ
wilt. bach sie in lautterẽ milchschmaltz vñ leg sie in den pfeffer
heiß oder kalt. see ein wenig lautter ingwer darauff. So
nym den das hert gesottẽ weissen das ayes vñ schneid klein
stuͤecklein als die wuͤerffel dy see auch darauf mach es ab mit
ein wenig milchschmaltz dz stet wol vñ ist ein gutes gesundes
essen. Mit dem selben teig mag man machen als dy gefulten
ayer od̃ als die gefulten krebß fuͤer getragẽ in bruͤeen od̃
in weinsuppen oder in pfeffer.

ix.¶ Jtẽ ein fremde gebachens heist schnabel. Nym weißbrot
schneid dy rindẽ da von. darauß mach duͤenne schnittẽ
die leg auf ein bret schneid die rintẽ als teller nym opffel dy
schneid zu halben fierteln vñ rost sie darnach hack sie klein
saltz vñ wurtz sey was wurtz du hast pfeffer od̃ ingwer vermisch
ein saffran hack es durch einand̃ schlache wol geklopft
ayer darein dz knit durch ein and̃. so du die fuͤel hast bereyt
so streich sie auf ein schnittẽ vnd deck ein and̃n daruber
dz dy vnter schnite gar nahẽ zu d̃ obern reich. verheft sy mit
einẽ ayer klar dz sie bey ein and̃ beleibẽ vñ bach sie woll schon
¶ Vnd wer die selbigẽ schnabel von mangerlei farbẽ haben
wolt d̃ ziech dz brot vor hin durch ein gruͤenẽ saft. auch
rot od̃ blawe wie es euͤech vor hat gelert Aber on farb die zu
habẽ. So mag man es in wein suppen od̃ pfeffer geben od̃
galradt od̃ in leber sultzen od̃ in keß brw wie man wil.

x.¶ Jtẽ wen du opffel od̃ birñ welcherley sie seind doch regelsbirñ
seind die bestẽ vñ winter obß von opffeln dy bestẽ
schoñ gerost in milch schmaltz vñ ein weißprot darein gereit
gesotten ayer hert darein gehackt. geschlagẽ mit guttẽ wein


[0042]
oder milch darauß ein teiglein gemacht zu rechter maß vnd
klein kuͤechlein darauß gemacht geschossen auß der hant in
das schmaltz od̃ mit einẽ kleinẽ loffel in ein gut gebachẽ trucken
oder naß in keßbrw od̃ in pfeffer.

xi.¶ Wiltu machẽ praune kuͤechlein schon gebachẽ die verguͤelt
scheinẽ. Sol man nemẽ geschlagẽ golt woll geribẽ auf
einẽ stein mit wasser als die goltfarb od̃ malerfarb. magstu
gebrantẽ wein habẽ d̃ wer besser damit wol getribẽ das es
starck wirt vñ glitzent so nym dan ein totter̃n von einẽ rohẽ
aye den leg dar zu reib es and̃ weit mach kuͤechlein zuckerat
od̃ rosat veyolat od̃ muscat hoflichẽ kleĩ als dy daumẽ glid
schlach die hend in eĩ wasser. wel vñ mach sie rund zwischen
den hendẽ. Nym ein starck pfabẽ fed̃ vñ bestreich dy kuͤechlein
mit d̃ goltfarb behendiklichẽ vmb vñ vm̃. Stoß ein
messer od̃ ein holtz dar ein dz du die kuͤechlein vber al mugst
bestreichẽ leg sie noch ein and̃ auf ein schon bret als vill du
ir habẽ wilt vñ bach ye einß nach dẽ andern in vollẽ schmaltz
dz es dar ynnẽ schwim. od̃ erwer dz sie ein and̃ nit ruͤettẽ
vñ nym sie mit einẽ lochretẽ loffel auß dz sie wol erseihen so
beleiben sie schon die gib fuͤer gebrates also trucken.

xij.¶ Wer gutte streuͤeblein bachẽ wil der nem ein hantuoll
peterlings den stoß mit wasser vnnd ein weiß brosem brotz
treib es durch ein tuch. Nym ayer vñ mel. mach ein guttes
straubẽ teiglein versaltz es nit nym den durch geschlagẽ peterling
vnd zettel in. in die pfannen nit zu dick vnnd das die
pfan nit zu eng sey.

xiij.¶ Von krapffen. Jtem so du gut krapffen bachẽ wilt
von opffeln vnd von birñ. so acht das sie vor wol vñ schon
gebratẽ sein die thu in einẽ morsser schlach ein ay od̃ zway
dar ein vnd ein kleines saltz vñ wurtz dz stoß gar wol vñ fuͤel
es in die krapffen. Wiltu ander krapffen machẽ von ayrẽ
so magstu wol peterling vñ meilant od̃ andre gute kreuͤetter
hacken darein thun vnnd mit einem rohen aye verknetten


[0043]
gewuͤertzt. gesaltzen vnd einfuͤellen.

xiiij.¶ Jtem man mag krapffen fuͤellen mit der fuͤel als mã gestuͤertzt
ayer fuͤelt vñ also man opffel fuͤelt vñ huͤener fuͤelt. Aber
was man von fleisch wil fuͤellen. ein yedes fleisch ful od̃ visch
fuͤelle die muß vor recht vñ wol gesottẽ sein. es sein walt
fogel od̃ miltz. lungen. leber̃n. od̃ solch klein zu setz wol gehackt
den wol gestossen in einẽ morsser wy dã d̃ zusatz ist. von
ayren. von byrn der kalbs kopf vñ von eintrag peterlein vñ
ander wol schmeckende kreuͤeter der man ye ein wenig nympt
zu einer fuͤel nur von des geschmacks wegẽ. od̃ man mag
sein geraten zu kleiner fuͤell. den on das so mã fuͤelle macht an
das gebraten huner vñ tauben. oder was von fleisch ist. do
muß man die gutten kreutter zu haben auch krametber einß
kumel vnd fenchel gestossen vnd mit der full getemperiret.
mit rohen ayren schon vntereinander kneten vnd eingefult
vnd wol gebachen.

xv.¶ Czu machẽ ein krapffen teig. Jtẽ seud honig in wein
alß vil du wilt vñ nym auch ein weitte schussel vñ zwir dẽ
wein mit weissem melbe als ein muslein. schlach eĩ ayer totter̃n
d̃ rot sey in ein ander schussel vñ auch ein wenig saffrã
das zu treib gar wol mit dem gemachtẽ honig wein vñ thu
es in den gezwert̃n teig temperir es auch wol. vñ wurff ye
ein steublein melbs dar zu in die schussel̃n als lang biß du eĩ
litigẽ teig gemachst. dẽ so bereit ein sauber tuch auf vñ zeug
den teig darauf mit einẽ welgerholz zu massen duͤen. vñ schneid
den form groß od̃ klein allß du die krapffen habẽ wilt
nach yeder ful da richt dich nach. od̃ was teig man mit hefel
od̃ bier od̃ hopf wasser macht dy muß man al lassen aufgen
vñ darnach aber ein knetten mit loem wasser od̃ mit einem
gesotten honig wein da wiß dich nach zu richten.

xvi.¶ Jtẽ kleine krapffen die mã fuͤelt dẽ herr̃n mit eitel fisch
lebern woll gestossen mit ein wenig guttẽ geribẽ leckuchẽ so
habẽ sie wurtz genug. also vogel lebern. huͤener lebern gleich


[0044]
also wol gehackt vnd gestossen mit einẽ ayer totter vnd geriben
leckuchen daran vnd fuͤel sie ein.

xvij.¶ Jtẽ was ingereuͤesch von vischẽ ist als rogẽ darm vñ
die visch haupt so man dys beyn darauß thut gantz vñ gar
dz alles stost mit eim ayer totter vñ visch brw vor abgemachet
vñ ein klein leckuch daruntter geriben ist ein gut visch
fuͤel in die karpffen also schon gebachen.

xviij.¶ Jtem von huͤener od̃ vogel magen. der kramat vogel
vñ ander vogel so mag man nemẽ die kopf kregẽ. darm fuͤeß
vñ magẽ dz alles hack gar klein stoß in einẽ morsser. seuͤed hert
ayer hack peterling od̃ ander gute kreuͤeter dz thu alles in
den morsser stoß es woll vñ wintz es ab vnd saltz es thu es
auß in ein schuͤessel knit ein rohes ay daran vñ die krapffen
mit vnd alles warm fuͤer getragẽ. Also mag man kalbs hirn
bereiten vnd ein fuͤellen vor wol gesotten.

xix.¶ Wiltu krapffen bachẽ von vber beliben huͤenern oder
wiltbret. gebratẽ od̃ gesottẽ so es nuͤer nit schmeckt das hack
klein vnd schlach ayer in ein schuͤessel vñ gehacktẽ peterling wuͤerf dz geheck
darein wurtz vñ saltz es ab temperir es gar
wol dz es nit zu duͤen sey mit gesottẽ honig wein vñ leckuchen
darein geriben so hellt es sich bey einand̃ vñ lat sich ein
fullen. die krapffen sein schier gebachẽ dz sichstu an d̃ bruͤeen
wol so thu sie auß nimpst. so merck auch dz man alle krapffen
mit zucker mag beseen so man die erberẽ leuͤetten fuͤer treit
so ist seltẽ ein krapf so man ein wenig welscher weinber darein
hackt on peterling vnd on kraut sie werden dester besser
Also hastu den teigk vnd krapffen fuͤel. ob du die maß recht
kanst treffen so bistu ein gutter koch.

xx.¶ Ein gutz gebaches von ayren mach also zuschlach yr
wie vil du ir wilt klopf sie wol. nym weiß semel brot vnnd
schneid dz wuͤerfflet darunter reib muschat dar vnter vñ versaltz
nit mach groß od̃ klein bletter mit einẽ welgerholtz nit
zu duͤen, vnd bach es. das ist auch ein gutter krapffen teigk


[0045]
wer sein bedarf

xxi.¶ Jtem ein anders gebaches Nym peterlĩg. deymentẽ
vnd ander wol gesmacke wurtz recht alß man salsen macht
weiß brosem brots dartzu od̃ geriben leckuchen dz stoß wol
durch einander. treib eß durch ein tuch mit gutem wein damit
temperir ayer vñ mel vñ mach einẽ starcken teig dẽ mã
mit einem loffel ein ziech in das schmaltz aber kleine kuchlein
alß dy baumnuͤeß vnd bach sy.

xxij.¶ Jtem ein ander weyß heyst lappenkuͤechlein on peterling
vnd wein vor geseit. mach ein starcken teig mit ayeren
vñ wein dz drittail milch zeuͤech in auf ein bret vñ zeuch
in mit einẽ welgholtz auß weissem melb nit zu duͤen oder zu
dick in dy leng vñ schmal sey mach lappẽ dar auß an orten
schon gezindelt oder vorn alß dy aichẽ pleter ader lindẽ pleter
was form̃ du wilt. wiltu braun so laß wol bachẽ od̃ gell
so mach dẽ teig mit saffrã zutribẽ in wein oder milch gruͤen
von peterling safft oder was gruͤen ferbt blab von korñ blumen.
dy leppischen kuchlein sein gut auß allen salssen zu essen
fur ein gebratens.

xxiij.¶ Auch auß dem selben teig mag man kleine fledlein
machen auf gewollẽ mit einẽ brot, darein mach ein ful alß
gefult ayer vnd gefult krebs darvber gesturtzt ein ander fledlein
mit einẽ geschlagẽ rohẽ ay schõ verhefft vñ bestrichẽ
vmb vñ vmb an den orten dz laß truckẽ vnd bach sy dan zu
rechter maß. ¶ Jtem mit dem selben teig mach opffel vnd
krapffen od̃ gefult krapffen võ gebratẽ opffeln od̃ birñ od̃
võ kelber hirn od̃ gehecken von klein walt vogelein ab gemacht
mit wurtzen vñ wurtzen vñ ein klein saltz.

xxiiij.¶ Jtẽ mit dẽ selbẽ teig abgesatzt mit der seit farb mag
man pretzen machen als ein hant weit kleiner vnnd grosser
vnd dy also bachẽ vñ dy mit einer federẽ ein klein honig an
streichẽ vñ also truckẽ fur tragẽ fur gebrates Auß dẽ selben
leppischen teig mag man erhabne kuͤechleĩ machẽ. eins altẽ


[0046]
keß dareĩ geribẽ od̃ mit byer hefen erhabẽ od̃ mit met hefen
die kuͤechleĩ gehorẽ in gut keßbruͤe als heiß fuͤer getragẽ. od̃ die
selbẽ kuͤechleĩ heiß truckẽ gegebẽ. mã yst sie auch auß salssen.

xxv.¶ Jtẽ bastetẽ zu machẽ nach welschẽ sitten. Nym gut
weytzẽ melb dz knit mit kaltẽ wasser den brich vnter dẽ hẽden
dz er sich laß welgẽ den leg in einẽ morser vñ stoß in gar
wol dz er hert vñ wuͤerff ye ein steuͤeblein melbs darzu
vñ wen dz melb ṽzert wirt so thu in auß vñ mach ein hafeñ
darauß in ein altẽ hafen scherbẽ od̃ in einẽ ṽglesten scherbẽ
dz teig vñ hafen ein weite habẽ. Der teig eingesetzt dẽ scherben
vñ dẽ teighafen. Nun gehort ein fuͤel darein von ayren.
huͤenerbrw. milch od̃ wein gar wol geklopfft durch ein
and̃ mit guttẽ wurtzẽ abgemacht auch mit saltz vñ gehackten
peterling. dz thu alles in den selbigẽ teighafen. Vñ stoß
auch gebratẽ od̃ zu gerust walt vogel darein. Od̃ gebratten
huͤenner od̃ gesottẽ. Jtem die selbigẽ huͤener vñ auch gebratẽ
zu leg schon also. von gelidẽ zu gelidẽ gantz vñ gerecht vnd
stoß die auff gericht darein od̃ von gebratẽ fleysch oder gebraten
birñ oder duͤer wuͤerst gebrateñ od̃ gesottẽ. des geleich̃n
was du hast. vnd wen der anstoß geschicht so setz den scherben
zu einer roschen gludt on rauch. des ersten feer herdan
vnd ye baß vnd baß hin zu begint die fuͤell weiß sein vnd
der teighafen riechen. so geuͤeß ye leieht zu dem teighaf̃n warms
milchschmaltz dz der teig nit an den scherben briñ. vnd
wen die fuͤel wirt bachen so reib den scherben offt vmb das
er geleich hitz hab vñ geuß yeleicht ein halbẽ loffel vol schmaltz
an die fuͤel dz die ful die feuchtẽ hab wol zu massen mach
ein sauber hultzen spißlein den stos yeleicht in hafen biß
an den boden das dz heiß schmaltz zu grundt gee so wirt es
bratzlen vñ sieden biß die fuͤelle hert werde so ist sein genug.
So setz es von dem feuͤr vnd las den schmaltz ein sincken
heb den den teighafen auß dem scherben in en weitt schussel


[0047]
vnd bedeck in mit einer sauber̃n schusseln trag in also zu
tisch einẽ konig oder einẽ fuͤerstẽ Ich geschweig dem gemeinen
man vnd armer leuͤet die auch gerñ darauß essen mocht
in ein dych werden. Auch merck wen man den scherben zu
dem feuͤer setzt so bedeck in mit einer warmen pfannen die so
weit sey das sie den scherben vnd teighafen woll begrif. Hastu
der nit so mach ein blat von dem teig da der haffen auß
gemachet ist vnd deck das blat darvber od̃ zwick es auf ein
bret das da nit zu fal vñ lug dar zu wie sich die fuͤel setz vñ dz
der teighafen nit beyn.

xxvi.¶ Wiltu ein guttẽ turten machẽ so acht einer sauberen
pfannẽ darnach du den turttẽ groß od̃ klein wilt habẽ. So
mach ein teig von milch vñ von ayren wol starck vñ zeuͤech
in duͤen mit einẽ welgerholtz den miß nach d̃ pfannẽ also dz
er vmb vñ vm̃ vber die pfañe hang vm̃ ein zwerhen vinger
mach ein teigpfannẽ in dy pfannẽ. darzu mach auch ein fuͤel
von klopfftẽ ayr̃n. peterling schmaltz. auch wurtz. klopf dz
wol vnter einand̃ thu dz in die teigpfannẽ mach eĩ blat võ
teig daruber vñ pottel es zu als ein fladẽ dz von dem vberigẽ
teig hãg vber die pfannẽ wart dz die pfan schmaltz hab
dz die teigpfan nit an bryn. reib sy offt vm̃ vñ laß den turtẽ
bachẽ. Darzu gehort ein weite seichte pfane. In ein solche
fuͤel magstu geschelt krebs thun. visch võ hechtẽ bersich od̃
el. dz es frisch hert visch wern. dy weichẽ tochtẽ nit wan sy
mußen vor alle gesottẽ sein an die statt. vnd abgemacht mit
wurtzẽ. So nun der turten breuͤenet so hat er sein genug. setz
in von den kolen wen feuͤer vñ rauch macht in pruͤensseln vñ
schmeckẽ. Thu in auß auf einẽ weitten teller setz in fuͤer

xxvij.¶ Jtem ein fleysch turten mach den teig als vor od̃ als
den leppisch teig ist vor gelert. mach die fuͤel nit zu starck von
ayrẽ vñ wein od̃ milch od̃ huͤenerbruͤe od̃ gut wolgeschmack
fleyschbruͤe. nit vil klopf ayer dareĩ vñ milchschmaltz saltz es
vñ wurtz es als vor. setz dy teigpfannẽ in die pfañ geuͤeß dar


[0048]
zwischẽ schmaltz vmb vñ vmb dz d̃ teig nit anbrin. thuͤe dy
ful in dy teigpfannẽ Hastu huner wiltbret alles vor gesotten
an dy stat eß sei waltvogel gebraten fleisch das alles hack
vil schõ. thuͤe es in dy ful vñ mach ein teig deck darvber verenftels
schon vñ geuß schmaltz auff dy deck. setz dy pfann
auf rosch kol̃n. des erst̃n ein klein feur. dar nach ye baß vnd
baß treib dy pfañ offt vmb dz. dz schmaltz vmb vñ vmb dy
teigpfannẽ gee biß es bratzelt vñ boppelt võ syedẽ so ist seĩ
genuͤeg kem dẽ ein rauch so brun den der tort an vnnd wurd
brunsseln dz muͤeß mã mit schmaltz bewaren. also ist dy teig
pfanen als wol zu essen alß dy scharrn darinnen.

xxviij.¶ Wiltu ein gebaches machen von erbeßen seuͤed dy
erbeß schon vñ belg sy schlach sy durch gilb ein wein. das
temperir darein vnd schõ ayer totern ein wenig melb ruͤer es
vñ laß kaltẽ so gestet es dick. schneid darauß weck stucklein.
vnd zeuch sy durch ein gelbes teigleĩ abgemacht mit wurtzen
teuf dy stuck darinnẽ heb es auß mit einẽ loffell vñ bach
sy dar zu gehort auch gesottẽ weĩ mit honig besprengt vnd

xxix.¶ Jtem wiltu machẽ ein gut gebaches võ furgetragẽ
reyß. laß in nit fast ṽsiedẽ in wasser seich in schon ab laß in
truckẽ ab d̃ sunẽ od̃ in einer stubẽ bey einem ofen. zu stoß in
wol in einẽ morsser schut in auß in ein pfannẽ thu ayer dar
vnter vñ mach es nit zu duͤen setz dz schmaltz vber das feuer
laß hitzẽ vñ scheus dẽ teig durch dy hant darein als gebrante
kuchlein trag es auß vnd wurff zucker darauff.

xxx.¶ Von bachẽ Wiltu machẽ ein gut essen von opffeln
gefult od̃ gebratẽ Nym sauer opfel wink obs schel sy schõ
vñ teil sy damittẽ võeinand̃ in zwey teil vñ mach sy holl in
yedẽ teil vñ mach ein ful võ gebratẽ opffeln ein hert ay vñ
peterling wol gehackt mit einẽ frischẽ rohẽ ay wol getẽperiret
wol gewurtzt vñ gesaltzẽ vñ gegilbt vñ wol getẽperiret
da mit so full dy opffel schõ beide teil vñ sturtz sy vber einãder
stoß ein zwecklein dardurch das es nit weich biß sy gebachen


[0049]
vnd gib sie dar. ¶ Wiltu die selben gestuͤertztẽ opffel
braten so stoß yr. ij. iij. oder iiij. an ein spislein leg sie auf ein
rost begeuͤeß sie mit schmaltz od̃ wend sie bey dem feuͤer vmb
wie du wilt biß sie gebratẽ dz ist blodẽ leuͤetẽ ein dewig essen
mach ein gesotten honig wein vñ bespreng sie da mit ee du
sie fuͤer tregst das stet wol.

xxxi.¶ Ein ander gebachens von gefuͤelten opffeln mach also
nym saur opffel als vil du wilt schels schon vñ schneids
scheuͤebler vñ hol sie innẽ auß beide teyl fleiß dich gebraten
opffel od̃ kuͤettẽ. gebratẽ birñ reib ein weiß brot darunter mit
zucker vñ saltz du magst sie wurtzen od̃ nit vñ fuͤel die opffell
beid teil damit on ayer streich die fuͤelle in die opffel vñ truck
disse fuͤel wol darein mach auch ein teiglein von honig vnd
wein gegilbt zeuͤech die opffel dar durch. verheft mit einem
zweck oder verbundẽ mit einẽ faden. bach sie in schmaltz. richt
sie an. thu den fadẽ ab od̃ zeuͤech den zweck auß vñ gibß
dar. strew zucker od̃ honig darauff.

xxxij.¶ Jtem wiltu gefuͤelt bratẽ byrñ machen die man an einem
spiß bret. Nym leuͤetzbyrñ od̃ regelbyrñ schneid die võ
einand̃ wuͤerf die kerñ darauß rost sie in einẽ schmaltz vñ hack
sy klein. thu honig vñ wurtz darzu on gel vnd saltz. mach
gebratẽ byrñ die nit zu weich seind. hol sie auß vñ fuͤel sie ein
beyde teyl vñ stuͤertz sie vber einand̃ alß vor gelert ist vnd stecke
ye zwu od̃ drey on ein spißleĩ vñ bestreich sy mit einẽ honig.
leg sie auf einẽ rost vñ ker sie sitlich vmb vñ des erstẽ ein
klein koln vñ des ander̃n ye roscher byß sie sanft gebratẽ vñ
see dan wurtz darauf vnd trag sie fuͤer also warm. Oder also
So man opffel od̃ byrñ fuͤellẽ wil die groß sein schel sie schõ
schneid sie eben damittẽ von einand̃. hol sie auß als die nusschalen.
brat sie in einẽ schmaltz nit zu fast vnd thu sie in ein
weit schon schuͤessel. byß du die fuͤel bereittest mãcherley wy
du wilt. Als ich dir sag. du magst ein fuͤel darzu machen als
man gestuͤertzt ayer macht vnd also man krebs fuͤelt.


[0050]
xxxiij.¶ Jtẽ ein gutz gebachẽ võ Saluey. nym weinber vñ
feigẽ seuͤed die wol hack sie schon darein. Thu dz alles dareĩ
vñ teuch die selbẽ darinnẽ vñ bach sie. d̃ teig sol wol gezwotẽ
sein vñ getemp̃irt mit weĩ od̃ mit milch geklopft mit ayer
totter zeuͤech dar durch brot od̃ anders wz es let sich bachẽ.

xxxiiij.¶ Ein gefuͤeltz gebaches von saluẽ mach allso. Nym
duͤer leuͤetzbirñ vñ mach sie schon. seuͤed sy weich vñ stoß sie in
einẽ morsser. rost sie in honig vñ wein woll feuͤecht vnd thu
wurtz saffran daran on saltz. bestreich ein saluẽ blat damitt
vñ deck ein anders daruber. druck sie anch sitlichẽ zusamẽ dz
sie auch bey einand̃ bleibẽ mach ein teiglein mit honig vnd
wein zeuͤech es dar durch vnd bach es. richt sy dar vñ strew
zucker darauf vnd setz sie also warm fuͤer

xxxv.¶ Jtẽ ein and̃ gefult gebachẽs vñ saluey. mach ein fuͤel
võ gebratẽ opffeln als vor gelert ist on gel vñ saltz bestreich
ein saluey blat damit vñ druck ein anders darauf mach ein
teiglein als vor zeuͤechs dardurch ye einß nach dem andern
vnd heb sie sitlichen in die pfannen.

xxxvi.¶ Ein gebachens von regelbirñ. schel die byrñ schon
wuͤerf die kern auß mach ein gruͤene fuͤel võ ayrẽ vñ peterling
od̃ salueyẽ od̃ was du gruͤener wolschmeckẽder kreuͤetern haben
wilt. die stiel vñ stengel wuͤerf auß vñ hack nur dy bleter
vil klein schlach rohe ayer daran vñ rer ein kleins weißbrosem
brotz daran vñ wurtz es ab. dz treib gar wol durch einander.
wiltu es dick od̃ duͤen. dz acht. Mach ein teig von gesottẽ
honig wein auch nit zu dick vñ duͤenne. zutreib den mit
einẽ welgerholtz mach kuchẽ od̃ krapffen darauß vñ bach
es wol. vñ in der fasten magstu wellisch weinber. vñ feigen
darunter thun als zimlich wer. Du magst die regelbirn darein
hacken od̃ lenglet schnitz machẽ vñ sie darein legen oder
strewẽ in die fuͤel wie sie darein kumẽ so ist es gut Der aber d̃
gruͤenẽ kreuͤeter nit nympt vñ die rohe ayer mit gebraten opffeln
wol verknit mit wurtzẽ saffran vñ saltz. Also eingelegt


[0051]
das veint sich gar wol in kuͤechlein od̃ in krapffen. Oder so
man der opffel od̃ birn nit hat so nym wol geribẽ gutẽ keß
dz vereinet sich anch wol mit den ayrẽ mit einẽ kleinẽ steuͤeblein
melbs vergilbt vñ wol vnter einand̃ knetẽ mit saltz vnd
mit wurtz ob du wilt dz ist ein gut gebach̃n. ¶ Jtẽ zu dissen
obgeschribẽ yetzt gelertẽ gebachẽ magstu nemẽ duͤer hutzeln
regel od̃ leuͤetzbirñ wasserbirñ od̃ gut bratbirñ al schon vnd
wol gebratẽ die also vntermischen.

xxxvij.¶ Jtẽ wiltu auch saluey bachẽ. morchẽ od̃ and̃ gute
kreuͤeter. So mach ein straubẽ teig vñ zeuͤech sie wol dar durch
vnd bach sie wiltu sie dan fuͤellen dz hastu wil verstandẽ
ein blat vber dz ander gestuͤertzt vnd die fuͤell mit gutten wurtzen
schon abgemacht eytel ayer. so macht mã auch die fuͤel
in die ayer von weinbern vnd agrest im herbst vñ was mã
fuͤel macht die muͤessen gewuͤertzt sein.

xxxviij.¶ Jtem wiltu morchẽ mit ayren fuͤellẽ mach die fuͤell
als man opffel fuͤel macht od̃ gestuͤertzt ayer vñ ye zwu morchen
vber ein ander gestuͤertzt beide teyl gefuͤelt vnd verkleibt
mit einẽ rohen ay an ortẽ dz es bey einander belieb. die stoß
an ein spißlein. brat sie auf einẽ rost sitlich vñ begeuͤeß sie mit
milchschmaltz vnd wendt sie offt vmb.

xxxix.¶ Jtem d̃ einẽ kuchẽ im morsser wil machẽ. Der nem
ayer wurtz weißbrot wuͤerfflet geschnitten. dz temperir gar
wol vntereinand̃ hack peterling darunter thu es in eĩ pfannen
mit ein wenig schmaltz. treibs gar wol vnd saltz ab bestreiche
den morsser mit schmaltz thu es dar ein setz es auff
die kolen vnd nit zu heyß am ersten. darnach ye baß vñ baß
vnd geuͤeß ye ein wenig warmß schmaltz darein.

xl.¶ Jtem gar ein lindes essen kindpetterin vñ den krancken
leuͤeten von gebachens dz sind milchkuͤechlein. macj ein strauben
teig mit milch vñ verzwir den gar wol wiltu in gel haben
verhoch yn mitt saffran. Nym die versotten milch als
man sie macht versotten in einem hafen versotten in wasser


[0052]
in ander hafen mit ayren vnd starck od̃ dick ist. Die selb
milch mach ab mit edlen guttẽ wurtzẽ die in der apotecken
sein genant. Specie dulce mach einẽ dunnen strauben teig
on ayer oder mit ayren mit einẽ gesottẽ honig wasser vñ ein
klein saltz verbirg auch dy milch darein als in kuͤechleins vñ
auch in krapffens weyß. vñ bach sie auch gar schon vñ auch
braun gib sie dar. zu solchen gebachen gehort zucker dar
auff gestrewet kaum zu bruͤeffen. ¶ Wiltu aber die kuͤechlein
in mandelmilch oder sunst in gut geißmilch. od̃ anderer milch
geben. so vergilbe sie vnd zettel ein lauters milchschmaltz
darauf. vnd trag es fuͤer

xli.¶ Jtem visch vñ krebß vñ biberschwentz sein vil besser gesottẽ
mit gutt̃ wein. den mit wasser od̃ mit byer od̃ eytel essig.
¶ Jtem es sprechẽ die meyster dz alle feyst essen vñ feist
ding dem menschẽ schad sein. vñ die faisten visch noch schedlicher.
so ist auch truckẽ brot geessen auch schedlich. Wil
aber d̃ mensch keß vnd brot essen so trinck er darzu.

xlij.¶ Jtem wer ein kuchen in einem morsser will machẽ. d̃
nem ayer wurtz weißbrot wuͤerfflet geschnitten dz temperir
gar wol mit einander hack peterling darunter. thu es in ein
pfannẽ mit ein wenig schmaltz. thu es darein. setz es auf kolen
vñ nit zu heyß am ersten. darnach ye baß vñ baß vñ geuͤeß
ye ein wenig warms schmaltz darein.

xliij.¶ Võ ayer muͤessern. Wiltu machẽ ein gut ayermuß võ
ayer totter̃n. Nim gutten wein vñ weich semelbrot darein.
treib es durch. vñ thu honig darein vñ thu es in ein kleinen
hafen. setz auff kolen ruͤer es fuͤersich dar vñ wen es dick wirt
so heb es ab saltz vnd schmaltz es.

xliiij ¶ Jtem ein ander gemein ayer muͤeßlein. Nim gutten
raum milch mel vnd ayer das klopff gar woll vnter einander
das dz melb vnd ayer wol zu tribẽ werdẽ. Jst es zu dick
so gilb eĩ milch vñ geuͤeß darã zuterib es aber. ist es zu dun so
thu mer schõ mel darã dz zutreib vor mit d̃ milch als eĩ kĩds


[0053]
muͤeß hab dy pfann auff dẽ feuͤer mit heyßem schmaltz vnd
schut dy milch vñ ayer darein. ruͤer es wol byß es hert wirt.
richt es an vñ see ingwer darauff. vnd zettel ein lauter schõ
milchschmaltz darauff vnd gib es fur in der pfannen.

xlv.¶ Ein guͤets mußlein võ ayer̃n. seud hert ayer dy schell
vnd hacks klein. zwir ein schõ mel darunter mit milch thuͤe
dy ayer darein. temperir es wol vñ ruͤer es darnach in einer
heissen milch. so wirt ein gut muͤeß darauß. laß siedẽ als ein
kindes muͤeslein vnd ruͤer es das es nit anbrinn.

xlvi.¶ Jtẽ seuͤed ayer hert vñ hack dẽ totterẽ besund̃ thuͤe eĩ
rohes ay darunter. zwer aber milch ein schõ melb daran dz
es dick werd als ein teig schneid stucklein darauß vñ back
sy in einẽ schmaltz so werdẽ gut kuͤechlein darauß trucken zu
essen oder in keß bruen.

xlvij.¶ Jtẽ wiltu machẽ ein guͤet gemuͤeß võ ayrẽ So nym
ayer vñ mel reib dz wol durcheinand̃. so geuͤes ein heiße milch
daran vñ mach es nit zu duͤen noch zu dick. thu recht saltz
darein ṽsuch es wol. das gemuͤeß magstu ĩ zwaierlay furm̃
machẽ Nymstu ayer vnd mel so hack kleine gribẽ võ alten
schweinẽ fleisch darein das rein berge sey vñ seuͤed es darinnen.
Hastu es nit so nim milchschmaltz vñ laß nit an brinen
see lautter ingwer darauff an der an richt vnd gib es dar.

wiltu das wol gelb haben so zwer saffran in ein labe milch
vnd temperir es.

Das vierd sagt von Salssen von Senfft
vnd Latwergen.
i.¶ wiltu machẽ gut gruͤen salssẽ võ kreuter.
so klaub pfefferkraut. deymentẽ. mangolt.
ampffer. streiff die stil darauß vnnd
warn dich eines verglastẽ hafen mit einer
deck Nym weiß brot das weich in weĩ od̃ ĩ essig gar woll
reib leckuͤechẽ vñ stos dy kreuter vñ das alles miteinand̃ gar
wol treib es durch ein tuͤech mit essig. vñ wein darin dz brot


[0054]
ist geweicht mach es ab mit wurtzen vnd versuch die salssen
vñ behalt sie in den glesen hafen vber iar.

ij.¶ Jtẽ etlich salssen stost mã ab mit agrest. darzu nĩpt mã
boley rauten. muͤentzẽ vnd brunkreß. das des agrest mer sey
wen der kreuͤeter wã dy vnzeitigen weinber heist mã vnd ist
agrest. dz gar ein liepliche seuͤer hat. dz stost man ab mit einẽ
wein vñ mit essig vñ mit geribẽ leckuchẽ vñ schon brot.

iij.¶ Jtẽ etliche salssen stost man ab mit mailant garthẽampffer.
vñ mit sauren weinopffel mit brot geweicht mit eitel
essig gehacket vñ gestossen mit einand̃ vñ durch getribẽ in
ein glesen heflein. Wiltu die weinopffel vor siedẽ od̃ braten
so gen sie dester baß durch. vñ versuch sie wol vñ verdeck sy
du magst sie in glesseren kutterolffen behaltẽ ṽstopf dz nur
wol. vnd setz es in ein keler so dorret es nit.

iiij.¶ Knoblauch sals darff wenig brotz gebeuͤetelt brosem
geweicht in essig vñ mit mager fleyschbrw gar wol gestossen
abgemacht mit saltz. vñ ein wenig essigs die salse behalt
in einẽ kutterolff wol verschobẽ so beleibt sie bey yrer kraft.

v.¶ Wiltu die gell haben. so thu saffran in essig vñ baiß in
darin thu die salssen in ein pfenlein vber dz feuͤer. vñ laß erhytzen
vñ mach sie dan mit wurtz vnd saltz ab. Also thu einer
yeden salssen so du sie wilt anrichtẽ vñ fuͤertragen

vi.¶ Wiltu knoblauch salssen gruͤen habẽ so stoß deimenten
vñ saur wurtz darunter mit brot geweicht in essig mit dẽ selben
vij.¶ Wiltu knoblauch salssen essig durchgetribẽ
weiß vñ fein habẽ so thu mandelmilch darunter.

viij.¶ Knoblauc salß die vermischt ist mit wurmsamẽ ist
gut mit allerley speiß zu essen fuͤer die wuͤerm

ix.¶ Wiltu machen ein gutte salssen von aschloch. weych
brot in wein vñ stoß den aschloch in dem selbẽ brot vñ weĩ
vnd saltz. treib es durch. vñ mach in ab mit ingwer. die salsse
ist gut zu rinder̃n bratẽ oder wiltprat.

Saluey salssẽ mach also stoß eytel saluey mit weĩ vñ brott


[0055]
xi.¶ Von rautẽ salssen mach also. Nym eytel rautẽ stoß sie
mit essig vnd brot.

xij.¶ Boley salssen mach also nym eytel boley. stoß wol vñ
brot gemischt dareĩ vñ an d̃ anricht gemacht alß and̃ salss̃n
xiij.¶ Ein salssen võ baũerantzẽ dz seĩ kleĩ wellisch saur opffel
die druckt mã auß von in selber vñ geb̃n saurn wein woll
geschmack. do thut mã nichts zu dã zimetpluͤe an d̃ anricht
dz ist ein fuͤerste gnoß salssen vñ kostenlich. dy ist nit zu behalten.
wẽ die opffel mussen alweg also frisch auß getruckt werdẽ.
die salssen ist zu allẽ vogel huͤener vñ wiltpret gut.

xiiij.¶ Jtẽ die kreuͤeter vorgenant die zu den salssen gehoren.
Wiltu die vber iar behaltẽ dz sie ir sterck vnd geschmack nit
ṽlierẽ so vach thaw wasser mit einẽ reinẽ neuͤegewaschẽ leinen
tuch dz keg auf einer wissen hyn vñ her. druck es auß in
ein sauber kandel vñ bayß die kreuͤeter darinnẽ. es sey saluey
peterling od̃ was krautz es ist einẽ tag vñ nacht. thu sie den
auß vñ laß truckẽ gar wol vñ deer sie in einẽ bachoffen vnd
behalt sie oben im hauß in einẽ korb. vñ wen du die salssen
wilt machẽ. so bayß sy mit wein od̃ essig vñ stoß sy mit brot
als der salssen recht ist wen du wilt.

xv.¶ Jtẽ wen da ein wein sals. od̃ essen auß schmeck d̃ nem
des selbẽ gebeistẽ peterlings rautten od̃ saluey vñ esse dz keuͤe
es wol so verget im d̃ geschmack vñ d̃ stinckent attem.

xvi.¶ Jtem wz kreuͤeter in dem mayẽ abgenomẽ werd̃n als
saluey. peterling. boley. meilant. rautẽ. dy also geschlacht vñ
edel sein. deer sie in einẽ bachofen. stoß vñ buͤeluer sie woll. du
magst sie vber iar behaltẽ vñ zu allen essen nuͤetzen

xvij. Senff mach also Mal senff mit wurtz der suͤeß sey vñ
wen er wol gemalen ist. so thu in yn ein pfannẽ vñ gib im einen
wal ob einem feuͤer. ruͤer in wol mit wenig saltz vnd behalt
in vñ mer in mit andern wurtzẽ gesotten vermach in gar
wol. wiltu den zu essen mach̃n. so seuͤed ein gut̃n honigwein
vñ temp̃ir den damit. salß in vnd wurtz in kaum zu bruͤeffen


[0056]
so ist er gut. ¶ Jtẽ ein andere weiß behẽdiglichẽ Du magst
honig nemen das temperir wol mit essig wein oder fleischbruͤe
vnd ruͤer den senft dar ein.

xviij.¶ Jtem weinber vnd feigen gesottẽ mit wein od̃ wasser
da mit senfft getemperiret das zimpt wol. oder mit roßez
wasser das schmeckt wol. vñ gestoßen zimetrinden darein
gethan subtilen leuthen.

xix.¶ Jtẽ senft ist heiß vñ truckẽ in dẽ vierdẽ grat Darumb
so wedarf er der temperatur gar wol weñ er hilft dẽ bloedẽ
megen vnd schat guten augen zuͤe vil gegessen.

xx.¶ Jtem weichselsalssen mach also Stoß sie in einẽ morsser
mit kerñ vnd all. reib leckuchen darunt̃. treib es durch eĩ
tuch mit gutẽ wein. schut es in einẽ ṽglasten hafen vñ stos
negeleĩ vñ allerley starcke wurtz vñ ein wenig saltz thu darein.
erwelles bey dem feuͤer vñ thuͤe es den auß in ein feucht
beck vñ laß wol gestẽ vñ mach kuchleĩ darauß od̃ latwergẽ

xxi.¶ Jtem wiltu gut kuͤetten latwergen machenn. Nym
vñ seuͤed od̃ brat sie gar wol stoß in einẽ morsser vnd geriben
leckuchen treib sie durch mit guttem wein. mach sie ab mitt
wurtz vnd thuͤe ir als der weigselsalssen ob geschribẽ an das
es mer leckuchens muͤeß haben.

xxij.¶ Wiltu machen gute latwerge võ birñ als lue:etzbiren
vñ and̃ guͤet birn. seuͤed die schõ wuͤerff die kern schefflen hin
thuͤe die birn in ein hafen geuͤeß zilig wasser dar ann wen du
sie zuͤe stuͤecklein geschniten hast ṽdeck den hafen dz der dũst
nit auß muͤeg. wen sie siedẽs genuͤeg habẽ so erknutsch sie gar
kleĩ mit einẽ loffel. thuͤe sy in ein kleines keßeleĩ vnd setz sie
auf ein drifuͤeß vber eĩ klein feuͤer darnach ein gut gludt. ruͤer sie
fuͤersich dar das sie nit werdẽ alß ein muͤeß. thuͤe honig wurtz
dareĩ. ruͤer eß noch baß Du magst nemen negeleĩ ingwer vñ
muscat die stoß grob du darffest ir nit durch red̃n vñ schuͤett
sie also grob darein vñ ruͤer sie noch baß vñ entzeuͤech dz feuͤer
byß die wurtzen wol erhitzen vñ thu es herab so ist die latwergẽ


[0057]
gerecht. schlach sie auf ein weit teller od̃ auf ein schon
bret vñ treib sie den als ein krapffen teig. laß wol kalten
vnd schneid den kleine stuͤecklein dauon vñ legs ein.

xxiij.¶ Jtem ein gut nutz latwerg zu dem magẽ vñ fuͤer alle
boß nebel. Nym schwertelwurtz vñ schneid sie zu duͤennen
scheuͤeblein die laß acht od̃ zehẽ tag in rottẽ wein beyssen in
einẽ glaß wol verdeckt darzu nim ein maß honig zulaß in einer
kuͤepffern od̃ messin pfannẽ ob einẽ kolfeuͤer darein thu
die wurtz vñ wein den du vor bereit hast vñ laß den dryttẽ
teil einsiedẽ. Darnach nym .iiij. lot ingwer zehen die nicht
durch geseet werdẽ ein lot negelein. ein lot muscat nuß.ij. lot
zimmet rindẽ. vñ ein halb lot langpfeffer alle wol gestoßen
die laß ein gut weil dar in siedẽ biß es dick werd zu einer latwerge
vñ ruͤer sie stetz mit einer spateln das sie nit an brin so
hastu ein gut latwergen.

xxiiij.¶ Czu der brust ein gut latwerg. Nym weissen rettig
ysop olant dyptan vnd ingwer die stoß zu puluer. temperir
sie mit honig zu einer latwergẽ als es gewonhait ist latwergen
zu machen. Wiltu sie besser haben so thu darzu kubebẽ
zimmet vñ muscatpluͤe od̃ and̃ specerey die gut sein. Du magst
auch nemen entzian. venedisch zitwer. langenpfeffer calmus
galgant vnd steinwurtz od̃ ander gewurtz nach dem
vnd dir zimpt dinstlich dar zu sein vnd vntter ein ander temperiren.
wie ob stet zu einer latwergen.

xxv.¶ Jtẽ von kraut essen die gewõlich zu essen sein als mãgolt
penetkol. Compust das sol man schon durch lesen einlegen
vñ sieden vñ alweg dz erst wasser wol abseigen halbẽ
weg wol gesottẽ, vñ d̃ and̃ anguß des wassers sol erst abgemachet
sein mit saltz vñ gemecht biß an die stat. wie wol dz
ist dz man die kraut bruͤeet darumb sein sie gut zu hacken. noch
ist dy gruß zu starck vñ vngeschmack darumb muß man
im dz erst wasser entziehen man hack es od̃ werd gantz.

xxvi.¶ Jtem wiltu bald gut kumpost kaltz kraut wolgeschmack


[0058]
machẽ am herbst als rohe von kumpest hauhtẽ. So
nym ein reinen hafen vnd spreuͤeß holtzlein vnten darein einer
hent hoch. vñ geuͤeß guttẽ rotten wein darein biß an die
holtzlein vñ nit gar. so nym den dz krautz haupt vor wol geschwert
vñ spalt dz in vier biß an dem dorssen vñ doch gãtz
bleib. vñ leg ein ander bellein krautz da hinten ein dz vorn offen
zer vm̃stuͤertz dz haubt also auf die holtzlein in hafen vñ
verstuͤertz den gar eben vnd verkleib in wol mit muß. vñ setz
in auf ein dryfuß. vnd mach ein geleich feuͤer darunter nicht
zu groß. vñ laß stẽn also lang byß sunst eĩ kraut gesiedẽ mag
Thu es dan auß. vñ laß kaltẽ. vñ nym des rotten weinß im
hafen den thu in ein pfenlein vñ seuͤed kuͤemel. schlehen vnd
krametper dar in vñ schuͤet es in dz haupt. teil es wol vm̃ vñ
vmb vnd laß es zu vallen. erspalt es dan gar. geuͤeß essig od̃
senff daran vnd trag es fuͤer.

DAs fuͤenfft teyl ist von essig vñ wein
i.¶ Der essig wirt manigfeltigklich gemacht.
Czum erstẽ nym die aller seuͤerstẽ weinber
druck sie auß seig sie durch ein tuch. geuͤeß
darein guttẽ altẽ essig laß es stẽn. so es sich
gesetzt hat seig es võ den hefen. vñ thu
mer d̃ außgetrucktẽ suͤern weinber ein. laß es aber gestẽ. seig
es wol ab. vñ thu dz also oft alß du sein vil wilt haben.

ij.¶ Jtẽ von wein macht mã essig also. thu altẽ wein in eĩ
klein feslein nur halb. vñ setz es an dy sunnen od̃ besser ist es
zum feuͤer vñ laß es sten also an d̃ werm so wirt gutter essig.

iij.¶ Jtem nym ein krug d̃ von altẽ essig seer schmeckt vnd
geuͤeß darein wein biß zu halbẽ teyl. verstopf in wol. vñ setz
es in einẽ kessel vol siedens wassers vber dem feuͤer. wer dz
dar innẽ etwas wenigs seudt so wirt er zu essig.

iiij.¶ Geuͤeß in einẽ hafen oder krug alten wein. thu gutten
rocken seuͤerteig einß ayes groß darein in ein thuͤechlein woll


[0059]
verbunden. vnd setz es zum feuͤer las es wenig sieden. vñ setz
es hyn da wirt gutter essig von.

v.¶ Jtẽ thu altẽ wein in ein hafen od̃ in ein kessel laß sied̃n
schaum in. mach in zu. begrab in yn ein keler in die erst. laß
drey tag sten. grab in wider auß vñ las wider ein kleinẽ wal
thun. setz es in. da wirt gut essig auß.

vi.¶ Thu wein in ein kolben glas od̃ in ein krug setz in einẽ
kessel vol wassers. darin las den wein heys od̃ nur wol warm
werdẽ. du solt aber in den krug mit wein rot weidẽholtz
legen vnd ingwer. langpfeffer vñ ein vrhab von rohẽ teig
oder heys gebachem brot dauon wirt der essig starck

vij.¶ Jtẽ wiltu schnelligklich essig hab̃n. So nym stehelẽ
blech vñ gluͤee die wol vñ lesch die dreymal in guttẽ starcken
essig. leg sie hin vnd behalt sie zu deiner notturft. So du den
schnelligklich essig machen wilt so nym sie vnd gluͤee sy wol
vnd lesch sie in wein so wirt er auf der stet zu essig.

viij.¶ Wiltu vber lant essig mit dir tragẽ in d̃ taschẽ wo du
hin kũpst dz du bereitẽ essig habst. So nym die kern in der
keltern auß d̃ weinber hulse vñ truckẽ sie wol stoß sie wol zu
buluer auf dz buluer geuͤeß gutẽ essig. vermisch wol las es sten
dz sich dz buluer an den grunt setz geuß den essig ab vñ truckene
dz buͤeluer an d̃ suñe dz thu zu dreyẽmalẽ, vnd so du schnelligklich
zur hant essig habẽ wilt wo du bist. So nĩ des buluers
vñ streuͤe sein wenig in eĩ becher vol weĩß so hast essig

ix.¶ Od̃ also nym hefen von essig vñ knyt die mit rockẽ mel
mach ein teig darauß mach ein brot darauß bach es im offen
kaum halb. nym es auß dem ofen. leg es in guttẽ starckẽ
essig dz es des essigs in sich zeuͤecht so las es aber im ofen bachen
auf halb. nymß auß legs wider in gutẽ starckẽ essig dz
es aber des essigs in sich zeucht. also vill als es mag thue es
wid̃ in den ofen bachs woll vñ behaltz. Vnd wen du essig
haben wilt auf dem weg oder wo du bist rere des brotz ein
wenig in ein becher weins so hastu essig.


[0060]
x.¶ Od̃ also nym weinstein wol geriben mit starckẽ essig. zu
drey mal an zu yedem reiben laß in wol trucken werden. den
mach kuͤegelein darauß. laß sie truckẽ. d̃ selbẽ kuͤegelein thu .i.
od̃ .ij. in ein becher weinß. als bald wirt essig auß dem wein
du magst auch langẽpfeffer gar wẽig vñr dẽ weĩstein reibẽ
xi.¶ Guttẽ byressig zu machẽ. Nĩ gut byr wurtz vñ werm
die bey dem feuͤer. dz sie also warm werd dz du kaum die hand
darein magst erleidẽ. thu darein ein wenig gutte byr heffen
von dẽ die wurtz auf stost dy wirt in essig gewendt. vñ
wirt es nit bald zu essig so leg hyn ein wenig weiß weiden
holtz so wirt er besser.

xij.¶ Wiß das ein ytlicher essig er sey von wein od̃ von byr
auf dz er sein seuͤer behalt. sol man im machen ein spunt von
weiß weiden holtz der als lang sey. sol man in oben hyn ein
stoß das er nit auf den boden ruͤer. d̃ behelt des essig sein seuͤer̃n
wan von natuͤerlicher krafft ist der weiden aygenschafft
seuͤerkeyt zu halten vnd zu meren.

xiij.¶ Czu machẽ ein wein zu kreftig̃ng des leibs vñ wider
bringũg natuͤerlicher hitz. So bereit dir ein kleins feslein. vñ
nym allerley guter wurtz auß dẽ kramẽ sol vil als dich d̃nckt
darzu genuͤegẽ. vñ stoß sie klein in einẽ morsser. vñ thu zucker
also vil darzu als d̃ wurtz aller ist. vñ schuͤet dz alles in ein secklein
gemacht in einer gestalt einß langẽ sackes. vnd henck
den zipffel des seckleins mit d̃ wuͤertz in ein kandel od̃ wareĩ
du wilt. vñ geuͤeß guttẽ wein dar ein. las es durchseigẽ zwey
od̃ drey mal auf dz. das der wein die krafft der wurtz alle in
sich ziehe. so geuͤeß dẽ dẽ wein in dz fesleĩ vor wol gereiniget
vñ verstopf es wol dz die kraft des weins nit verriech. Also
hastu ein wein der dem verkaltẽ leibe sicherliche sein naturlich
hytz wider bringe vnd in krefftigt.

xiiij.¶ Jtem ein mensch d̃ lang kranck gelegẽ hat vnd auff
kumpt. yedoch im dz haupt schwach ist von krãckheit des
hirns dem hilff also. Nim ein maß weins vñ ein lot muscatpluͤet


[0061]
die bindt also in ein thuͤechlein. vnd ein muscatnuß die
zerstoß klein die bindt auch in ein reines tuͤechlein. nym die
zwei knospeln heng sy in die maßweins. laß dz also sten .iij.
tag vñ nacht dz der wein die krafft der kreuͤetter an sich nem̃
so gib es dẽ krãcken zu trincken. ye zu iiij. malen ein tag. des
morgens nuͤechter. vnd ein halb stund vor d̃ malzeit. vñ ein
halbe stund vor dem abentessen vñ des abentz so er zu bette
wil gon. vñ die weil er auß dẽ kandel trinckt die weil sol man
im ein ander bestellen. auch als ob geseit ist auf dz so er einẽ
wein auß getrunckẽ hat dz er den andern zu hant hab. vnd
man geb im sein alle mal zwu halb ayer schalen vol. vñ thu
das also lang byß im baß wirt in dem haupt. wen lange siechtagen
wollẽ lang ertzney habẽ Dissen wein mag man auch
geben den. die stete kranckheyt im haupt haben.

xv.¶ Jtẽ wiltu Olant wein machẽ. Nym olãt wurtz woll
gewaschẽ. schneid dz zu stuͤecklein vñ nym frischẽ most auß
d̃ kelter. geuͤeß den in ein kessel. thu die wurtz dareĩ las es sieden
vñ wen die ober rind sich abloset võ dẽ kern so ist genug
gesottẽ. geuͤeß dan den gesottẽ wein in dz faß in dẽ most
in dẽ du den olant wein habẽ wilt vor wol gesigẽ durch ein
tuch. vñ laß in wol vnter einand̃ yeren. so hastu guttẽ olãtz
wein. also magstu auch võ andern kreuͤetern weĩ temp̃irẽ vñ
machẽ alß von salueyẽ. od̃ von welcherley kraut du wilt.

xvi.¶ Wiltu machẽ merrich wein. so schneyd in zu duͤennen
breyten schnitzlein. leg die schnitz auf einand̃. vñ gut saltz er
zwischen so werden sie nassen oder gestossen lorber. laß ein
tag vñ nacht in einer schuͤessen steen. stoß in einẽ morsser. vñ
stoß bertram darunter mit einẽ essig vñ zwing es durch ein
tuch in ein zinnẽ schuͤesseln. behalt es in ein glaß wol verstopffet.
Wer den vor durst nit wol beleiben mag d̃ eß brot vñ
ander kost darauß der wirt gering. Vnd das vberige das nicht
durch dz tuch geet das magstu mit guttẽ zucker senften
vnd yß das nuͤechtern das wert dem wuͤellen vnd stillet das


[0062]
guͤerren in dem bloden magen.

xvij.¶ Wiltu ein wein von Bramber. nym ein maß honig
saym vnd bramber fuͤenff maß dz misch vnd zwir es mit ein
ander woll. darnach thu sechs mal so vill weinß darzu thu
es zum feuͤer. laß wol sieden. scheuͤem es vnd setz es ab. seig es
durch ein tuch laß es yeren. Darnach thu es wid̃ zum feur
laß sieden. scheum es vñ geuß es in ein reines feßlein. las es
yerẽ. Vñ wen du dauon trinckẽ wilt so bruf ob er dir zu starck
ist so nym zu einẽ gleßlein vol. zwey gleser vol weinß misch
darunter so hastu ein guttẽ tranck der d̃ natuͤerlichẽ hitze
wol hilft. vnd sie in ir natuͤerlichẽ masse behelt.

xviij.¶ Jtẽ wiltu ein zwiffelwein machẽ dem thut man geleich
als dem bomrantz wein. vñ ṽmisch in mit gutẽ essig. d̃
ist gut fuͤer die gebrechẽ. das bewer also. Nym einẽ vergifftẽ
wurm als spinnẽ edechs od̃ schlangẽ vñ mach einen kreyß
auf einẽ tisch mit rohẽ knoblauch od̃ mit zwiffeln. vñ setz
den wurm da mitten ein. vnd laß in kriechen. wo er hin wil
vnd wen er an den kreß kumpt er schnaltz wider. Dz bewer
mit wuͤermen die von den leuͤethen oben od̃ vntten auß gen.
Also mag man ein kreyß machẽ von triackers von merrich
od̃ von nessell wurtz vnd von gebrantem wein vñ darumb
so habẽ die altẽ mayster d̃ ertzney vil vñ mancherley salssen
erdacht vñ lerẽ machẽ. nur zu einẽ zusatz vnd wendung vil
vnreiner gebrechen. od̃ zu wendẽ vnrein gebrechen inwendig
aller menschen zarter natur vnd gelider vñ besunder des
magen der ein fuͤerst ist der gelider. Vnnd darumb setzen die
bewerten mayster alle salssen mer von nutz wegen dan wol
lustes wegen.

xix.¶ Jtẽ wermut wein ist gut fuͤer vnlust getrunckẽ vñ ṽmischt
mit anderm wein od̃ salssen dauõ gemacht mit nuß
kern. vñ schonẽ brot geweicht in wein in die wermut geton
wol gestossen. vñ durch getribẽ mit guttẽ wein. ist ein salss̃n
damit ist gut zu essen alle kost von fleisch vñ fisch zu der zeit


[0063]
so d̃ gebrech od̃ sterb vmb get. od̃ von vergifftigẽ luft ist od̃
von bosem wasser. ¶ Es ist sit vnd gewonlich in hungern
das boße wasser sein vnd vil nebel das die nechen leuͤet wermut
wein siedẽ vñ machen in also gemeinlich als wir olant
wein hie syeden am herbst Recht als Olant suͤeß ist also ist
wermut bitter. Vnd seindt die leuͤet starck vñ gesunt da bey
in bosem mossigen landen.

xx.¶ Jtẽ nesseln mit einẽ gutten wein gestossen od̃ mit einẽ
sauren essig. durch getribẽ. vnd in ein glaß gegossen vnd behaltẽ.
disser durch getribner wein sterbet die wuͤerm. Wiltu
gebrantẽ wein darunter thun was du damit bestreichst dz
weret den wuͤermen vñ vngeziffer vñ dem faulẽ fleisch. Vñ
wer yndert ein vich dz da fauͤel fleysch het in einẽ gebrech̃n
thu eĩ wenig alaun darunter es etzt sich auß. also merck wo
man den wermut wein. den merrich wein. den nessel wein
hyn thut da kumpt keyn spynne hyn. weder mucken noch
ander wuͤerme kroten oder schlangen.

xxi.¶ Jtem ein ytzlicher mensch der da hat einen kalten bosen
magen. der hat ein bleiches angesicht.

xxij.¶ Jtẽ wer da ein ṽschlemptẽ bosen magẽ hat in hilfft
nichtz keinerley ertzney die bosen duͤenst dy da ṽschlossen seĩ
in dem magẽ werdẽ den vor gepurgirt vñ auß getriben

xxiij.¶ Jtem das sein die zeichẽ des kaltẽ magens rupzung
hesschung. bitterkeyt in der gurgel. d̃ sodt. stettig auß spurtzẽ
vil speichel. in hungert vil vñ durst selten. vnd ysset ser vnd
ein solcher hat ein vngestaltz bleich antluͤetz. Ist im od̃ der
magen kalt mit truckenheit vermischt. so durstet in auch. dz
kumpt im von melancolien.

xxiiij.¶ Jtẽ dz sein die zeichẽ einß hitzigẽ magens ṽhitzigett
mit vnnaturlicher hitz. steter durst. seltzsamer hunger. bitter
keyt des mundes. vndewen gelb als saffran. truckenheyt d̃
zungẽ dz ist ein zeichen dz er hat hitzige dunst in den vachẽ
des magens. Gleicherweiß ist seltzemes hungers ein zeichen


[0064]
das er subtyle vñ weiche speiß nit verdewen mag. vñ dy
groben speis dewet er wol vñ wirt von d̃ hitzen also gepeiniget
das er nit mag warmes getranck trincken.

xxv.¶ Jtem wiltu einẽ menschẽ seinẽ verhitzten magen in
seinẽ natuͤerlichẽ standt bringẽ. so sol man im geben zum essen
speiß die kalter natur ist. als ampffer. melden. lattuca. mohenbleter
gesottẽ vnd nit heiß gessen. vnd visch mit schuͤeppen
die in frischem schnellen wassern gen.

xxvi. Ein ander ertzney mach ein pflaster von kaltẽ dingẽ
als von rosen. haußwurtz. wutzerling. od̃ zu schlahẽ saur offel.
coriand̃. gerstẽ. ibisch. od̃ bestreich in mit rosen od̃ feil ol.

xxvij. Jtẽ wer da ein verkaltẽ magẽ hat als võ kalter speyß
od̃ tranck. dem sol man helffen mit wurtz vnd kreuͤeter warmer
natur Nym kuͤemel .i. lot. galgan ein halb lot. ingwer eĩ
lot. muscatnuß ein halb lot. muscatpluͤe ein quinten. calmus
ein quinten. zitwer ein halb quinten. langenpfeffer ein quinten.
paradeis korner ein quintẽ. steinwurtz ein quintẽ. zimet
rindẽ ein quintẽ. zuckers als vil als darzu genuget. vñ mach
ein latwerg die nuͤetz alle tag vnd nacht drey mall im sumer
morgens fruͤe nuͤechtern. zu mittag. vñ des abentz am betgãg
im winter. morgens nuͤechtern. des abentz am betgang. vnd
zu mitternacht. Vnnd merck so du die latwerg zu dir nemen
wilt. du solt daruor nuchtern sein .iij. stund vnd nach d̃ nemung
auch .iiij. stunden od̃ auf das kleinste .iij. stunde. Die
ersten drey tag so du ir brauch̃n wilt. nym ir einer haselnuß
groß. die ander̃n vier tag einer kleinen muscaten groß. Die dritte
woche einer wellischen nuß groß. Bey dem bleib biß dir
baß wirt. Vñ wirt dir an d̃ pfectẽ gebrestẽ. so laß dir ir mer
machẽ vñ weill du der ertzney brauchst. hut dich vor kalter
speiß vnd getrancke. vnd vor wasser vnd vor allerley visch
gruͤen vñ gesaltzen. außgenomen gar kleine lebendige vischlein
die laß dir woll abmachen mit gewurtz vnd saffran gekocht


[0065]
mit klein geschnitten zwiffel. hut dich auch vor kumpost
kraut. vñ allerley milch speyß vñ vor gereuͤechtẽ fleisch
vor garstigẽ fleysch. faystem fleysch. vor alten madigen kesen
vnd vor allen vndewigen speisen.

xxviij.¶ Jtẽ bibenel. entziã. zit wer dy drey wurtzẽ gebuͤeluert
vñ geseet auf nasses brot getemperirt mit ingwer muscat. negelein
ist dem kaltẽ magẽ gut. vñ fuͤer durst dz dy wasser kelt
nit vber hant nympt also dinet knoblauch merrich. lauch.
rohe od̃ gesottẽ gesessen d̃ grobẽ natur dauon die natur d̃ subtilẽ
menschẽ wirt gekrenckt darumb sind die salssen erdacht

xxix. Jtem fuͤer ein verkaltẽ magẽ gib ein syrop von wermut
vñ syrop von ertrauch an .i. wasser geprant de horagine absintho
vnd menta. an libersemis. oximel dwreticũ z. i. det̃ in
aurora in quattor dies. postea detur gerapigra galieni que
summe valet in stomacho frigido.

xxx.¶ Ein armer d̃ ein ṽkaltẽ magẽ hat d̃ trinck so er zu bette
wil gon in einẽ warmẽ byr galgã vñ kuͤemel vnd weiß weirauch.
ist es im winter. im sum̃er darf er sein nicht weimen
aber d̃ reich nem dyagalãgã vñ dyaciminũ auß d̃ apoteck.

xxxi.¶ Jtem wer nicht lust hat zu essen der mache im ein salsse
von knoblauch vñ nem .iij. pleter von saluẽ vñ wenigs brot
vñ saltz zustoß dz vñ zu treibs mit essig vñ thu den knoblauch
darein. nym zwu zehen ingwers vñ .xxx. pfefferkorner zu
stoß die klein vñ thu sie darzu. vñ geuͤeß essig darauf vnd meng
es woll. solche salssen soltu drey oder vier tag essen so gewinstu
guten lust zu essen.

xxxij.¶ Jtem merck alle speyß die der mensch zu im nympt
vber die natur. das ist so er der mer nympt wen es seiner natur
bequemer die bringt in kranckheit.

xxxiij.¶ Jtem merck d̃ magen wirt geleidigt vñ verseret võ
der speiß die al zu kalt od̃ heiß ist. zu ser gesaltzen zu ser geessigt
ist. vñ die bey dem feuͤer bruͤenslich ist wordẽ. sunder sie fiellen
alle ein maß haben.

xxxiiij.¶ Jtem merck der in dem leibe hert ist. also er nit


[0066]
stul behabẽ kan. er felt in ein krãckheyt. od̃ er gewint die schnoppe
od̃ gewint den stein od̃ er hat in gereit.

xxxv.¶ Jtem merck dz auch alle deuͤetschen bolen vñ behem
mit den bequemlichsten gepurgirt suͤellen werden durch stuͤelle.
vnd alle walhen durch dz vndewen. das ist magens halben.
Od̃ vberiges plutes halben mogen alle gepurgirt werden
durch das aderlassen vnd auch kopf setzen.

xxxvi.¶ Jtem alles dz auß erdẽ ist. od̃ auß der erden wechst
vnd all menschen. also wol die nemẽ an sich die aygenschaften
d̃ .iiij. element.heys. kalt. truckẽ. feuͤecht. Vñ wer lang leben
wil. d̃ verwãdel ye einß gen dem ander̃n. als die kelt mit
der hitz. vnd die hitz mit dem kalten vnd das trucken mit d̃
feuͤechte. vñ das feuͤech mit dem trucken Also ist der selig vnd
weis d̃ der zeit achtet vñ dy maß solcher temperatur Recht
trifft vnd also mit weißheit ordenlichẽ lebt. Wan es sprechen
die mayster. Ordenung sey weisheyt. vñ weisheyt sey ordenung.
vñ dy gut gewonhayt behelt gute siten vñ gibt gut
endt. So bewart messigkeyt den gesunt. wen alles das das
dem leib zu gehort. sol vnnd muß messigklich geschehen.

Wiltu den nit folgen gern rat. messigkeyt ordnung. vñ rechtem
lebẽ so wer doch besser gesunthayt zu habẽ. wen so du
siech bist alle ertzte mit allẽ yren kuͤenstẽ. Darumb so einer lang
gesunt wil sein on alle gebrechẽ. so muß messigkeyt fleyslich
darzu dienẽ in allẽ seinẽ werckẽ. an essen. an trinckẽ. an
weibẽ. an badẽ. an arbeytẽ. an gen. an schlaffen. an wachẽ.
an geselschafft. an buͤeberey. an zerung. an sorgueltigkeyt gut
zu gewinnẽ. Wen alle sorgueltgkyt verderbt die weißheyt
vñ die vnmessigkeyt verderbt leib. sel. vñ gut gewonhait yedermanß
noch seinẽ staten. Doch die nit groß sorg habẽ in
allẽ irẽ lebẽ die nemẽ seltẽ gut alter od̃ ṽderbẽ. als iung leuͤet
in yren halb̃n tagen. darumb sol sorgueltigkaeit geschehẽ messigklich
od̃ mit messigkeyt vermischt. Vñ wer den die maße
recht trift vñ also ordenlich d̃ ist im selbs holt vñ beleibt bey


[0067]
gesuntheyt vnd bey langem leben.

¶ Oder ein weiplich bild in yren blumen schein zu yrer zeyt
sol sich also messigklich halten mit getranck vñ mit kost vñ
andern sachen das yren weiplichen rechten nit widerwertig
sey wen ir gebrech meret sich den. sy nahent der schwint
sucht vnd den bitter̃n grymmen im leibe vnd mag sein sterben.
stirbt sie aber nit. so muß sie lang haupt wee habenn.
Auch wuͤellen spuͤertzen vñ husten ist ir kurtzweil. des wuͤerd
sie vill lieber vber haben. Darumb so werden die groben ee
man machen solch leyden. dy yrer weiber nit schonen zu billicher
zeit. vñ in nicht glaubig sein mit aller edlen guttat die
man mag gehaben von kost vnd getranck mit edlen wurtzen
vnd senfftigungẽ der ruhe aller guten pfleg. Es schreibt albertus
magnus ein heyliger mã zu Regenspurg ligende begraben
im buch der frawen heymlichkeyt. das kein grober
mã sol wissen von frawẽ heymlichkeyt. aber die fraw mag
im zeichen geben. vnd nit vil sagen. das sol in erbarmen vñ
sol ir glaubig vnd hylflich sein mit aller lieb vnd vermuͤegen
Dauon suͤellen wir messig sein. seyt dem mal die messigkeytt
ist die beste ertzney in essen vnd in trincken da durch wir lang
muͤessen leben vnd in dissem leben gen got dem almechtigen
muͤegen erwerben das ewig leben. Amen.
