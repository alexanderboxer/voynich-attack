[0001]
Das gegenwertige
Büchlein wird genandt
Splendor Solis
oder
Sonnenglantz.
Teilet sich in Siben Tractat/ durch
welche beschriben wird/ die künstliche wirckunge
des verborgenen Steins der Alten Weissen/
Wiewol alles/ so die Natur erfordert/ clärlich zu vol-
bringen/ das gantze Werck in denen begriffen wird/
vnd mit sampt allen Mitteln der zugeleg-
ten ding: Noch dann ist sich keinem
dorauff zu versehen/ die Heim-
ligkeit der Edlen Kunst
aus Aigenem ver-
stande zuer-
greiffen.

[0002]

[0003]

[Abbildung	Arma Artis
]

[0004]

[0005]
Folget Erstlich die Vorrede
in dieses Büchlein.
Alphidius/ Einer der al-
ten Weisen spricht: Einem Ÿe-
den/ der Jhme nicht mag vornemen zu-
überkommen die Kunst des Steins der Philosophi:
Dehme ist mehr nutz, daß er sich nichts darinnen
übe/ dann daß er etwas versuche. Dergleichen
redet Rasis im Büchlein des Lichts der Licht:

Es ist sich allen mit fleis zuverhütten, Jch erman
sie auch hiemit am höchsten/ Daß sich nimanden
vermeße zuverstehen die Vnerkante Vermischunge
der Element. Vnd das wil Rosinius sprechende:
Alle die sich einlaßen in dise Kunst/ vnnd
mangeln des Verstandes vnd erkantnus derer ding/
so die Philosophi in ihre Bücher geschriben haben:
die irren vnzehlich. Dann die Philosophi ha-
ben diser Kunst grund gesetzet/ in ein natürlichen
anfang aller verborgenen wirckung: Wiewol es
ist offenbar/ das alle Leibliche ding ihren Vrsprung/
standt vnd wesen nemen aus der Erden/ nach orde-
nung der zeit/ so die Einflüß der Gestirn oder Plane-
ten/ alß da sein: Sonn vnd Mond vnd die andern/
mit sampt den Vier Qualitäten der Element/ die
sich ohne vnterlaß bewegen/ dorein wircken/ dardurch
herfür gebracht werden/ aller vnd Jeder wachsender


[0006]
vnd geberender ding/ eines Ÿeden sonderlich geschlecht
vnd gestalt in aigner Substants/ als dann solchs im
anfang der beschaffung von Gott dem Erschaffer ge-
schafft vnd gesetzet worden. Demnach ne-
men auch alle Metall in ihren begin aus der Erden
in einer sondern vnd aigenen Materi zusammen ge-
floßen/ aus den Vier aigenschafften der Vier Element
mit einpflantzung der Metallischen Kräfft/ vnd ihre
Sâmligkeit von den Einflüßen der Planeten darauff
dinend: Als solchs wolbeschreibet der Natür-
liche Meister Aristoteles am Vierten Buch Methe-
ororum/ da er redet: Wie das Quecksilber sey eine ge-
meine Materi aller Metall. Aber es ist zuwißen:
Daß in der Natur das Erste ist die Materi zusam̃en
geheuffet/ aus den Vier Elementen/ allein nach er-
kantnus vnd Eigenschafft der Natur/ dieselben Mate-
ri heisen die Philosophi Mercurium oder Quecksilbr.
Wie aber diser Mercurius durch die wirckung der
Natur zu einer volkommenen Form des Golds/ Silbers
oder der andern Metall kompt/ ist nicht noth alhier
zuwißen/ Es schreibens die Natürlichen Lehrer gnug-
sam in ihren Büchern. Auff solches
ist gesetzet vnd gegründet die Kunst des Steins der
Philosophi/ dann sie hat ihren Anfang in der Natur/
Daraus folgt auch ein natürlich Ende in gerechter
Form durch gerechte natürliche mittel.


[0007]

[0008]

[0009]

[Abbildung	Ex duabus aquis
unam facile qui quari-
tis Salem et L_ fa-
cere. Et aude bibere Ini-
micorum. Et videbitis
Eum Mortuum, De-
inde cum Terram fa-
cile et Lapidum.
_ , dica-
tis]

[0010]

[0011]
Hernach folget zure-
den vom Vrsprung des Stei-
nes der Alten Weisen/ vnd wie
der mit der Kunst volbracht
wirdt.
Der Erste Tractat.
Dieser Stein der Weisen
wird fürbracht durch den Weg der grünen-
den Natur/ davon redet Hali der Philosophus
sprechende: Diser Stein gehet auff sam wach-
sende vnd grunende ding/ Wann warumb gru-
nen ist wider hindersich gebracht auff die Na-
tur/ dardurch ein ding sproßet vnd herkompt/
vnd grunend wird in seiner vorgeordenter Zeit/
Auff das muß es durch den weg vnd Heimlich-


[0012]
keit der Kunst kochen vnd feulen/ also daß
man durch Kunst der Natur hülff thue/
die kochet dann vnd feult für sich selber/
bis so lang/ daß sie ihrer zeit die recht form
gibt; Vnd die Kunst ist nichts dann ei-
ne Schickerin vnd Beraiterin der Naturen
der Materi/ die der Natur auff ein solches
Werck gezimet/ Darzu auch die zimlichen
gefeß vnd mas der wirckung mit vorbetrach-
ter klugheit/ Wann alß wenig die kunst
vornimmet von neuen anfang Gold oder
Silber zumachen/ So sie die Ersten anfänge
den dingen nicht geben mag/ Also ist auch
von nöten/ daß man der Kunst such die na-
türlichen stet vnd grufft der Mineralien/
als sie haben in der Erden/ in Jhrem ersten
anfang/ Die Kunst hat einen andern
weg vnd deutung vnterschidlich vom wege
der Natur/ vnd darumb hat sie auch vnter-
schidlichen Wergkzeug/ Vnd demnach ge-
biret auch die Kunst auß den vorgehenden
Natürlichen vnd Wurtzenlichen Anfängen
der Natur sonderliche ding; welche die Na-


[0013]
tur durch Sich selbst nimmermehr geberen
möcht/ Dann die Natur mag durch sich
selbst nicht geberen/ die ding/ welche die Me-
tall von der natur vnvolkommen geboren/
möchten eilend vnd augenblicklich volkom-
men gemacht werden/ Aber durch Heimlig-
keitt der Kunst aus zimlicher Materi geborn
durch die Natur/ dinend/ die Natur der kunst/
vnd herwiderumb die kunst der Natur mit
zimlichen wergkzeug/ vnd mit maß solcher wir-
ckung vnd weiß/ so der Natur bequem ist/ daß ei-
ne solche forma gemacht wird/ Vnd wiewol
das mus mit Kunst zugehen/ daß der obgemelt
Stein zu seiner Form durch Kunst kompt/ Noch
dann ist die Form von der Natur; Dann ein
Ÿede wesentliche Form eines Ÿeden dinges/ es
sey zirlich/ wachsend oder Metallisch/ die ent-
stehet aus innerlicher macht der Materi/ ohn
allein die Menschliche Seel. Aber
es ist zumercken/ das die wesentliche form nit
entstehen mag in der Materi/ es geschehe dan
mit wirckung einer zufelligen Form/ nit auß
Crafft derselben: sondern aus der Crafft einer


[0014]
andern wircklichen Substants/ welche ist das
Feuer/ oder eine andere zufellige wärme/ die wirckt/
Deß nemen wir ein gleichnis von ei-
nem Aÿder Hennen: Jn deme entstehet nicht
die wesentliche Form/ die da ist eine vermischun-
ge des Roten vnd Weißen/ in Crafft der Wärme/
so in das Aÿwirckt/ das ist von den brütenden
Hennen/ Vnd wiewol das Aÿist die Ma-
teri der Hennen: Noch dann entstehet nicht
davon Jhre Form/ die wesentlich oder zufellig/
Dann durch die Feulung/ die geschicht mit
hülff der wärme/ Also auch in der
Natürlichen Materi des obgemelten Steins
entstehen nicht die zufelligen oder Wesentlich-
en Form ohne die Feulung oder Kochung/ wie
aber diese Feulung ein geschick hat: Folget
hernach.

»Die Feulung oder Putrefactio
geschicht etwa mit auswendiger Hitz in einem din-
ge/ so die Naturhitz oder wärme eines dings/ daß da
feucht ist/ außgezogen wird. Es geschicht auch


[0015]
die Feulung gleicher maßen von übriger Kälte/ so die Natürlich
Hitz von Kelten zerstöret wird: Das ist aigentlich eine ertödtung«/
Dann ein Jeglich ding enthelt sich von Natürlicher Wärm/
vnd geschicht endlich solche Feulung in feuchten dingen: auff
derlaÿfeulung/ reden nicht die Philosophi/ Sondern ihr Feu-
lung ist ein feuchtung oder eintrenckung/ dardurch die trucknen
ding zu ihrem vorigen Stand kommen/ auff daß sie grunen vnd
wachsen mögen. »Jn der Feulung wird die feuchtigkeit mit
der Truckenheit vereinigt: vnd nicht zerstöret/ also daß die Feucht
die Truckenheit oder Truckenen teil zusammen helt/ Vnd das ist
aigentlich eine zerreibung«. So aber die Feuchte gantz von den
Truckenen geschiden ist/ So werden von nöthen die Truckenen teil
gesondert vnd gekeret in einen Aschen/ Die incinerationem
wollen auch nicht die Philosophi haben: Sondern sie wollen
daß Jhr feulung in Eintrenckung/ Zerreibung vnd Calcioni-
rung also geschehe/ daß die Natürliche Feuchte vnd Truckene
miteinander vereinigt/ von überflüssiger feuchtigkeit gesondert
vnd trucknet/ die zerstörlich seind/ ausgezogen werden/ Gleich
als die Speis/ so einem Thir in Bauch kompt/ gekochet vnnd
zerstöret wird/ vnd daraus gezogen die Nehrende Crafft vnd
Feuchtigkeit/ davon die Natur enthalten vnd gemehrt wird/
vnd Jhre überflüssige theil abgesondert werden/ Aber
ÿedoch/ so wil ein Jeglich ding gespeiset sein/ nach Aigenschafft
seiner Natur. Das sol voraus in den obgemelten
Stein der Philosophi angemercket sein.


[0016]

[0017]

[Abbildung	Eamus
Quaesitum
Elementorum
quattuor
naturus]

[0018]

[0019]
Nu folget meldung
zuthun von der Materi
der Verborgenen Natur des
gesegneten Steins der Phi-
losophen rc.
Der Ander Tractat.

[0020]

[0021]
Morienus spricht: Jhr sollet
wissen/ daß sich das gantz werck diser Kunst
in zweÿen schickligkeiten endet/ vnd die hangen an-
einander: Alß/ So eine verrichtet ist/ daß die ander anfang/ vnd vol-
lendet/ dann so ist die gantze Meisterschafft volkommen/ Aber sie begeben
sich nicht/ dann in Jhrer aigenen Materia/ Solches eigentlicher zu-
vernemen/ Jst ihme ersten zuwissen: Daß die Natur (: als Geber
redet/ in seiner Summa von der Schöpffung der Metall :) wirckt die Me-
tall/ aus Quecksilber vnd Schwefel: Vnd das wil auch Ferarius/ in
der Frag von der Alchimia am 25 Capitel: Daß die Natur von anbe-
gin der Metallen geburt/ nimmet Jhr für ein Schleimig schwer Waßer
vermischt mit gar Weiser Schwefeliger behender Erden/ die resolvirt
das in einen Brodem oder Dunst/ vnd erhebet das in den Adern oder Gruff-
ten der Erden/ Kochet oder Dewet sie zu hauff festiglich/ die Feuchtigkeit
vnd Truckenheit also miteinander vereints/ biß daraus wird ein Sub-
stants/ die man nennet Quecksilber/ Vnd das ist nu die aigen vnd
aller nechst Materia der Metall/ alß auch oben gemeldt ist. Da-
rumben redet Er abermals am 26 Capitel/ so er spricht: »Die da
wollen nachfolgen der Natur/ die sollen nicht nemen Quecksilber
allein: Sondern Quecksilber vnd Schwefel miteinander zuhauff gefü-
get/ Nicht des gemeinen Quecksilbers vnd Schwefels: Sondern dehn
die Natur zuhauff gefügt hat/ wol bereit vnd wol gekocht/ in süs-
ser Flüeßigkeit/ Jn einem solchen quecksilber hat die Natur mit erster
wirckung angefangen/ vnd geendet in eine Metallische Natur/ Vnd
damit hat sie auffgehöret/ Dann sie hat dz Jhre volbracht/ vnd also
der Kunst gelaßen/ denselben zu vollenden in einen Volkommenen
Stein der Philosophi. Jn den Worten ist einem Kund-
bar/ Daß welcher recht wil faren in dieser Kunst/ als auch alle
Philosophi sagen/ der sol anheben/ do die Natur hat auffgehöret/
vnd sol nemen den Schwefel vnd das Quecksilber/ den die Natur in


[0022]
der aller Reinisten Form zuhauff gefüget hat/ Wann in dem ist
geschehen die gar behende vereinigung/ die sonst niemand als durch
die Kunst bereiten mag/ Vnd das hat die Natur/ alß umb der
geberung willen/ der Metallischen Form gethan/ Aber dieselb
Materi/ die also von der Natur informirt ist/ kompt zu guth
der Kunst/ umb empfahung willen der Crafft/ die sich dann in sol-
che behende Materi legen/« Vnd darumb calcionirn etliche Alchi-
misten das Gold/ auff daß sie es mögen aufflösen/ vnd absondern
die Element/ bis sie das bringen in einen behenden ainlitzen
geist/ oder subtile Natur vnd feiste Brodmigkeit des Quecksilbers
vnd Schwebels Naturen/ Vnd die ist dann die allernechste Ma-
teria/ die sich mit dem Golde am allernechsten vergleicht/ zu-
empfahen die Form des verborgenen Steins der Philosophi.
Welche Materi genant wirdt Mercurius Philosophorum

Vnd das wil Aristoteles/ so er redet zum Alexandro
dem König/ Erwele dir zu vnserm Stein das/ so mit dir König
gezieret vnd geCrönet worden. Wiewol diser Mercurius
allein die Materi vnd ein einiges ding ist/ vnd ohne Vermischung
anderer ding: So ist doch das ding also gemanchfältigt in seiner
wirckung vnd in seinem Namen/ daß sich niemanden daraus
richten kan. Vnd das ist dorumb/ als da spricht Rosinius/
auff das nicht ein Ÿeder darzu kommen möchte/ Es ist auch
zu gleicher weiß ein weg der Wirckung/ vnd ein Faß/ welches
sich alles vilfeltiget von wegen der vergleichung aller der/ so
in der Natur begriffen werden/ Dann ietz reden
die Philosophi/ solvir das ding/ ietz sublimir/ vnd dann
distilir/ coagulir/ machs auffsteigen: machs nidersteigen:
Trencks ein: Truckens ab: vnd der schicklichkeit/ die sie nen-
nen/ seind vnzehlich vil/ Welche doch alle einsmals mitein-
ander: vnd in einem gefeß vollendet werden/ Das bewert


[0023]
Alphidius/ sprechend: »Du solt wißen/ So wir Solvirn
so Sublimirn wir auch/ vnd calcionirn ohne vnterlas der
zeit/ Wir reinigen vnd zufügen vnser Werck.« Vnd er redet
weiter/ also: »Wenn vnser Corpus wird geworffen in das
Waßer/ das es auffgelöst werde/ so wirds bald schwartz vnd schei-
det sich/ vnd wird zu einem Kalch/ Solvirt sich/ vnd Sublimirt
sich/ Solvirende vnd Sublimirend wirds mit dem Geist ver-
einigt/ welches in seinem Anfang vnd Geburt allen dingen
der Welt vergleicht wird/ Es seÿsichtbar oder vnsichtbar/ Es
habe eine Seele oder nicht/ Jtem: den Cörperlichen vnd Thier-
lichen/ den Todten vnd Lebendigen/ Den Mineralischen vnd
Wachsenden/ den Elementen vnd Jhren Compositen/ den Hei-
sen vnd Kalten dingen. Jtem: allen Farben/ allen Früchten/
allen Vögeln: vnd in Summa allen dingen/ die mügen sein
von der Erden biß in Himmel/ Vnd vnter disen allen sein di-
ser Kunst die zwo Schickligkeiten/ welche obengemelt/ die
bedeuten die Philosophi/ in denen zweÿen worten/ dz Weib/
vnd der Mann/ oder die Milch vnd die Renn/ Welcher
die nicht verstehet/ der weis auch nicht die Kochung dieser
kunst/ Das seÿnu gnug im Anfang der Ersten
Schickligkeit diser Kunst geredt.


[0024]

[0025]

[Abbildung	Particularia
Lac Virginum
_ ]

[0026]

[0027]
Nu Folget/ Dar-
durch das gantz Werck
diser Meisterschafft sich
endet/ Vnd wird durch et-
lich gleichnis/ Vmbrede vnd
Manchfältige Sprüch der
Philosophi angezeigt.

[0028]

[0029]
Der Dritte Tractat
Hermes ein Vater der Phi-
losophi spricht: Es ist not/ daß am
Ende diser Welt Himmel vnd Erden zu-
hauffen kommen. Meinende durch Him-
mel vnd Erden/ die obgemelten zwo Schickligkeitten/
Aber es entstehen viel zweiffel in der Arbeit/ Ehe vnd Sie zum
Ende gebracht werden/ Vnd das mag durch gleichnis
vnd Figuren verstanden werden/ Wie hernach folget:

Vnd ist das die Erste gleichnis
GOTT hat erschaffen Erstlichen die Erden Eben/ schlecht
vnd Feist/ vnd gar Fruchtbar an Gries/ Sand/ Stein/
Berg vnd Thal: Aber durch die Einfluß der Planeten
vnd wirckung der Natur ist nu die Erden verwandelt
worden/ in mancherlei gestalt: Ausenwendig/ von har-
ten Steinen/ hohen Bergen vnd tifen Thalen. Jnnwen-
dig/ von seltzamen dingen vnd Farben/ Alß da seind: Die
Ertz vnd ihre begin/ Vnd mit solchen dingen ist die Erden
gantz aus Erster Form kommen/ vnd das hat sich ergeben
aus solchen sachen. Erstlich: So doch die Erd gros/
Tif/ Lang/ Weit vnd Breit ist gehauffet worden/ So ist auch


[0030]
durch stete wirckung der Sonnenhitz dorinn worden
eine schwölhitzige/ Dunstige vnd dämpfige Wärme/
welche die gantze Erden bis in Abgrund durchgangen
vnd durchtrungen hat. Dann die eingetrungene
Hitz der Sonnen hat gewircket vnd geursachet in der
Kälte vnd Feuchtigkeit der Erden/ einen starcken dunst
oder Rauch/ Neblig vnd Lufftig/ welche alle seind inn
der Erden beschlossen gewest/ vnd nach länge der Zeit
sind Jhrer viel worden/ Vnd auffs letzte so starck/ das die
Erden in Jhr die länge solche nit hat können oder
mögen behalten/ Nach deme sie natürlich begern über-
sich zubringen/ »Vnd auffs letzte an den Enden der Er-
den/ da Jhr viel beÿeinander seind worden/ haben sie ein
teil Erdreich da zu hauff geworffen/ den andern dort/ vnd
also manchen Bühel/ Höhe/ vnd tiefen Tal gemachet/
vnd an den enden/ da solche Bühel/ Berg vnd Thal seind
worden/ doselbst ist die Erden am allerbesten mit der
Hitz/ Kälten/ Feucht vnd Trucknen gekochet/ gesotten
vnd gemenget worden/ vnd da wird auch das best Ertzt
gefunden/« Wo aber die Erden eben ist/ da haben sich
nit gehauffet solche Dünst vnd Rauch/ Darumben
derselben Enden nicht Ertz gefunden wird/ Vnnd das
aufferhaben Erdrich/ sonderlich da es schleimig/ Lettig/
vnd Feist ist gewesen/ hat es die Feuchtigkeit von oben ab
durchdrungen/ davon sie dann widerumb weich worden/


[0031]
vnd hat sich Taigweiß festiglich übereinander gesetzt
vnd durch eintrucknung der Sonnenhitz nach Leng der
zeit ie mehr gefestend/ gehärtend vnd gebacken/ Welch-
es Erdreich aber brüchig vnd mörb/ als kleiner Gris/
vnd Sand/ vnd noch weich ist/ hangende aneinander
als die Trauben/ dieselbig Erden ist feistigkeit halber
zu mager vnd Sper/ vnd hat der Feuchtigkeit zu wenig
gehabt/ Dorumben ist sie nicht gnugsam überein-
ander gebacken/ vnd ist also knollet/ wie ein vnzertriben
Mues gebliben/ oder als ein Melbiger Taig/ der zu we-
nig begoßen ist/ Dann kein Erden wird nicht zu stein/
Sie seÿe dann von feister schleumiger Erden/ vnd wohl
mit Feuchtigkeiten vermenget/ Wann nach austruck-
nung des Wassers von der Sonnen hitz muß die Feuch-
tigkeit die Erden beÿeinander behalten/ Sonsten bleibts
mürbig vnd brüchig/ vnd file wider voneinander.

Was auch noch nicht volnkomlich hart ist worden/
mag noch heut zu tage durch stete wirckungen vnd
Sonnenhitz natürlich zu harten vnd festen Steinen
werden/ »Auch werden die obgemelten Rauch/
vnd Dünst/ die sich erstmals ergeben aus der Aigen-
schafft der Element in Tiffe der Erden beschlossen/ durch
die Natur vnd einfluß der Sonnen vnd anderer Pla-


[0032]
neten wirckung gekochet/ Vnd so sie ergreiffen Wäs-
serige Dünst mit einer reinen vnd subtilen Erdigen
Substants/ So wird gewircket der Philosophi Queck-
silber/ So sie aber gedigen/ vnd zu einer Feuerigen
vnd Erdigen subtilen Härtigkeit gebracht werden:
So wird gewircket der Philosophi Schwefel/«

Von dem Schwefel beschleust wol Hermes/
also redend: »Er wird anfahen die
crafft der Obersten vnd Vntersten Plane-
ten/ vnd mit seiner Crafft durchgehet Er
starcke ding/ Er überwindet alle ding
vnd alle kostliche Stein.«

[0033]

[Abbildung]

[0034]

[0035]
Die Andere Gleichnis.
Hermes der Erste Meister diser Kunst
spricht also: Das Wasser des Luffts/ so da ist zwischen Himmel v. Erden
das ist eines Ÿeglichen dinges Leben. Dann durch seine Feuchtigkeit vnd Wärme ist es
das Mittel der zweÿer Widerwertigen/ als Feuer vnd Waßer/ vnd daßelb Wasser hat ab-
geregnet über die Erden/ Der Himmel hat sich auffgethan vnd getauet auff Erden/
Davon ists süs worden wie ein Honig/ vnd befeüchtiget/ Deßhalben blüet sie/ vnd
tregt mancherley Farben vnd Frucht/ Vnd in Jhrem mittel ist gewachsen ein groser
Baum mit einem Silbern Stam/ der sich ausstrecket auff die Ortt der Welt/ Auff
seinen Asten haben gesessen mancherley Vogel/ die alle gegen dem Tag sind abgeflo-
gen/ Vnnd das Raben haupt ist weiß worden: »Derselbige Baum bringet Dreÿ-
erleÿFrücht: Die Ersten seind die allerfeinisten Perlein/ die Ander wird genant
von den Philosophen Terra Foliata: Die Dritte Frucht ist allerfeinstes Gold.
Diser Baum gibt auch die Frucht der Gesundheit/ Er macht Warm/ daß
Kalt ist/ vnd das warm macht er kalt/ das Truckne macht Er Feucht/ vnd dz
Feuchte Trucken/ Das härte macht er Weich/ vnd das weiche härt/ Vnd ist das
Ende der gantzen Kunst.« Davon redet Auctor der Dreÿer Wort: Die
DreÿFrücht seind Drey köstliche Wort der gantzen Meisterschafft/ Vnd dz mei-
net auch Galenus/ so er redet von dem Kraut Lunatica oder Berißa.
Seine wurtzel ist eine Metalline Erde: hat ein Roten Stengel/ mit einer
schwertz beflecket/ wechst leicht/ nimmet auch leicht ab/ gewinnet Citrin Blu-
men nach Drey Tagen/ so man das thut in Mercurium/ so verendert Sichs
in ein volkommen Silber/ Vnd so man das weiter seudt/ verkert es sich in Gold:
Daß dann Hundert theil Mercurium verkeret in das aller Feinste Goldt.
Von diesem Baum redet Virgilius im Sechsten Buch Ethicorum, so Er
meldet in einer Fabul: Wie das Eneas vnd Sylvius gingen zu einem Baum/
der hette güldene Zweig/ Vnd so offt man einen Zweig von dem abbrach/ So wuchs
ein ander an dieselbe Stadt.


[0036]

[0037]

[Abbildung]

[0038]

[0039]

[0040]
Die Dritte gleichnis.
Avicenna spricht im Capitel von
den Feuchtigkeiten:

Die Hitz/ so sie wircket in einem
Feuchtem Cörper/ so gebieret sie im Ersten eine
Schwärtze/ Aus der Vrsach haben gesehen von wei-
tem die Alten Weisen auffgehen einen Nebel/ der
überging vnd verschwertzet die Erden/ vnd sie sahen
auch die Vngestümme des Meers vnd die Wasser-
fluten über das Antlitz der Erden/ vnd dieselben
faul vnd stinckend werden/ in der Finsternis/ auch
sahen sie versincken den König der Erden/ vnd höre-
ten den mit begirlicher Stimme ruffen: »Der mich
erlöset/ wird mit mir ewiglich leben/ vnd regiren
in meiner Clarheit auff meinem Königlichen stul/«
Vnd die Nacht vmbgab alle ding/ Des andern Ta-
ges sahen sie über den König auffgehen einen schein-
barn Morgenstern/ vnd das Licht des Tages/ die fin-
sternus erleuchten die clare Sonnen/ durch die Wol-
cken mancherlei gestalt der Farben mit ihren Strä-
men vnd glansten dringen/ vnd ein wolrichenden


[0041]
Geschmack über allen Bysam von der Erden auf-
gehen/ vnd die Sonne clar erglantzen/ Jn deme was
volkommen die Zeit/ das der König aller Erden erlöst
vnd verneuert wurde/ wolgezirt vnd gantz hübsch/ deß
Schönheit sich verwunderte Sonn vnd Mond/ Er was
geCrönet mit Dreÿen Costbarlichen Cronen/ gemacht:
Eine von Eisen/ die andere von Silber/ die Dritte von
clarem Golde/ Sie sahen in seiner Rechten Handt
einen Scepter mit Siben Sternen/ die gaben alle ei-
nen güldenen glantz/ Vnd in seiner Lincken Handt
einen guldenen Apffel/ vnd dorauff sitzen eine Weisse
Tauben/ welcher Fittigen übersilbert/ vnd ihre Flügel
Goldfarb waren. Von deme hat wolgeredet Ari-
stoteles also: »Die Zerstörung eines Jglichen din-
ges ist die gebehrung eines andern.« Das ist So-
vil geredet: auff dise Meisterliche Kunst/ Bevorab in
der zerstörlichen Feuchtigkeit/ vnd ernere Jhn mit seiner
mitwesentlichen feuchtigkeit/ welches sein volkomm̃en-
heit vnd Leben sein wirdt.


[0042]

[0043]

[Abbildung]

[0044]

[0045]
Die Vierte gleichnis.
Menaldes Philosophus spricht also: Ich ge-
beut allen meinen Nachkömlingen/ daß sie die Cörper geistlich machen/ durch die
Aufflösung/ vnd herwiderumb die geistlichen ding Cörperlich/ durch eine linde Kochung
Von deme redet auch Senior also: »Der Geist löset auff den Cörper/ vnd in der
aufflösung zeucht er aus die Seel des Cörpers/ vnd verkeret den Cörper in die Seele/
vnd die Seel wird verwandelt in den Geist/ vnd der Geist soll wider zugefügt werden
dem Cörper/ denn so ist er bestendig mit dem Cörper: Vnd herwiderumb der Cörper
geistlich in Crafft des Geistes/« Das geben die Philosophi zuverstehen in ei-
ner solchen Signatur oder Figur: Sie sahen einen Menschen/ der war Schwartz
wie ein Mor/ der stecket in einem Letten oder schwartzen vnsaubern Schleim übel schme-
ckende/ Deme kam zu Hülff ein Junges Weib/ schön von Angesicht/ noch schöner am
Leib/ vnd auffs hübschte geziret mit Kleidern/ die waren mancherley Farben/ Sie
war mit Weisen Flügeln auff ihrem Rucken geziret/ die Federn waren gleich den aller-
schönesten Weisesten Pfawen/ vnd hetten güldene Spigel/ vnd die Kihl waren gesch-
mücket mit feinen Perlin/ Sie hette eine Crone auff ihrem Haubt von reinem gol-
de/ vnd auff der Cron einen Silbern Stern/ Vmb Jhren Halß hette Sie ein Halß-
band von feinem Golde/ dorinnen versetzt den aller Edelsten Rubin/ den kein König
vermag zubezalen/ Sie hette an ihren Füssen güldene Schuhe/ von Jr ging aus
der aller Edelste geschmack über alle Aromada. Sie bekleidet den Menschen
mit einem Purpurgewandt/ vnd bracht Jhn zu seiner höchsten Clarheit/ vnd füret
ihn mit Jhr zu Himmel/ Davon redet Senior also: Es ist ein Le-
bendiges ding/ das nicht mehr stirbet/ wan es ist mit einer ewigen Vermerung ge-
übet ./.

[0046]

[0047]

[Abbildung]

[0048]

[0049]

[0050]
Die Fünfft Gleichnis.
Die Philosophi
geben zu diser Kunst zwen
Cörper/ Nemlich: »Sonn vnd Mon
welches ist: Erden vnd Wasser: die hei-
sens auch: Man vnd Weib/ vnd die geberen Vir
Kinder/ zwey Mänlein/ das seind Hitz vnd Kälte/
vnd zwey Weiblein/ das seind Feucht vnd Truck-
enheit.« Das seind die Vier Element/ vnd
die machen das Fünfft wesen: vnd das ist die recht
weiß Magnesia/ die nicht falsch ist. Das
beschleust Senior/ sprechende: So diese Fünffe
versamlet/ So werden sie Ein Ding sein/ daß der
Natürlich Stein ausgemacht ist.

Auicenna spricht: So wir zu den Fünff-
ten kommen mögen: So ist das Ende kommen.

Vnsere meinung solches anzuzeigen/ be-


[0051]
schreiben die Philosophi ein Aÿ/ dann dar-
innen sein Vier zusammen gefügte ding/ das Erst
vnd Oberste die Schal/ ist die Erden/ vnd das Weiß
ists Wasser/ Aber die Haut zwischen der Schale vnd
dem Weisen ist der Lufft/ vnd scheidet die Erden vom
wasser/ der Dotter ist Fewer/ vnd hat auch ein subtil
heutel umb sich/ das ist der ober subtiler Lufft/ der da
wermer vnd subtiler ist/ so er näher ist dem Feuer
vnd scheidet Fewer vnd Wasser/ Mitten im Dotter
ist das Fünffte/ daraus das Junge Hünlein wirdt
vnd wechst. »Also sein in einem Ay alle
Cräfft mit sampt der Materi/ doraus die Volkomme-
ne Natur geschöpffet wird. Vnd dz wil
auch sein in dieser Edlen Kunst.«


[0052]

[0053]

[Abbildung]

[0054]

[0055]
Die Sechst gleichnis.
Rosinus hat solchs wollen an-
zeigen in einem Gesicht/ das hette Er
von einem Menschen/ der war Todt/ vnd war
doch auffs Hübschte am Leibe/ gantz Weis wie ein
Saltz/ der was in die Glider zerteilet/ vnd sein
Haupt war fein Gulden/ aber dem Leib abgeschnit-
ten/ Bey dem stunde ein Vngestalter Man/ von An-
gesicht grausam vnd Schwartz/ der hette ein zweÿ-
schneidiges Schwert in seiner Rechten Hand mit
Blut vermailigt/ vnd Er was des guten Menschn
Todtschläger/ in seiner Lincken Hand hett er ei-
nen Zedul/ daran stunde geschriben/ also: Jch ha-
be dich dorumb ertödtet/ daß du ein überflüssiges
Leben bekommest/ Aber dein Haupt wil Jch verber-
gen/ domit nicht die Weltgailen dich finden/ vnd die
Erden verwüsten/ Vnd deinen Leib begrabe Jch/ auff
daß er faule/ vermehre sich/ vnd bring vnzeliche frucht.


[0056]

[0057]

[Abbildung]

[0058]

[0059]
Die Sibend gleichnis.
Ovidius der Alte
Römer hat dergleichen an
gezeigt: von den Weisen Alten/ der
sich da wolte widerumb verJungen/ Er
solte sich lassen zerteilen vnd kochen bis zu sei-
ner Volkommenen kochung/ vnd nicht fürbasz/
Dann wurden sich die glider widerumben ver-
ainigen/ vnd wurden Jungen in Viel Cräfften.


[0060]

[0061]

[Abbildung]

[0062]

[0063]
Hernach folget die Eigen-
schafft der Natur/ dadurch sie ihre wirckung
erlangt vnd hat.
Der Vierte Tractat
Aristoteles im Buch
von der Geburt spricht also: Die Sonn
vnd Mensch geberen einen Menschen/ dann die Crafft
vnd Geist der Sonnen machen lebendig/ vnd das geschicht
Sibenfeltiger weise/ vnd durch wirckung der Sonnenhitze/
Nach deme aber die Philosophi in Jhrem werck der Natur
mit kunst helffen mussen: So mussen sie auch mit kunst
ein Hitz regiren/ gemess der Sonnen/ Auff daß sie geberen mö-
gen den obberürten Stein/ vnd das geschicht auch Sibenfäl-
tig/ »Erstlich gezimet disem werck eine solche Hitz/ die da
weich mach vnd schmeltz die Theil der Erden/ die dick vnnd
hart zusammen gebacken sein.« Davon redet So-
crates: »Es werden auffgehen/ oder auffgethan die
Löcher vnd Rus der teil des Erdreichs/ daß es an sich nemen
mag/ die Crafft des Fewers vnd Wassers. . . «


[0064]

[0065]

[Abbildung]

[0066]

[0067]
Zum Andern/ Ge-
zimet sich der Hitz:
Dann durch Jhre Crafft wird von
der Erden getriben alle Finsternus/ vnd also
erleucht sie/ Auff das spricht Senior: »es macht die
Hitze ein Jeglich ding/ das Schwartz ist/ weiß/ Vnd
ein Jedes Weiß ding Roht.« Wann als auch
das Wasser Weiß machet: Also erleuchtet das Fewer/
alß dann auch in der Farb erscheinet/ die gesubtilete
Erden/ wie ein Rubin/ durch den tingirenden Geist/
den sie überkommet aus der Crafft des Feuers/ Auff
solches spricht Socrates: Du wirst sehen ein wun-
derliches Licht in der Finsternis.


[0068]

[0069]

[Abbildung]

[0070]

[0071]
Zum Dritten
Bringt die Hitz in die Jr-
dene ding eine Geistliche Crafft da-
von stehet geschriben in der Turba: »Macht
die Cörper geistlich/ vnd das Fix ist/ macht Flüch-
tig.« Von solcher Wirckung redet Rasis/
im Buch von dem Licht des Lichten/ so er spricht:
»Man kan kein ding/ das schwer ist/ Leicht machen/
ohne hülff der leichten ding/ Auch mögen leichte
ding nicht nidergedrucket werden/ ohne beyständt
der Schweren ding.«


[0072]

[0073]

[Abbildung]

[0074]

[0075]
Zum Vierten
Reiniget die Hitz/ vnd schei-
det ab/ das vnrein ist/ Wann sie nim-
met ab die Mineralischen Zufälle/ vnd al-
len bösen Gestanck/ vnd ernehret das Elixir:
Davon redet Hermes. »Du solt absondern daß
dick ist/ von den Subtilen/ die Erde von dem Feuer.«

Davon redet Alphidius also: Die Erden lest sich
mehr schmeltzen/ vnd wird Fewer. Hierauff
spricht Rasis: Es sein ettliche Reinmachung der
ding/ welche mussen vorgehen vor der volkommenen
Beraitung/ die genennet werden: » Mundificatio
Ablutio vnd Separatio/ dann allererst ist das
werck volnbracht/ so die vnreinen theil hinwegk
sein.«


[0076]

[0077]

[Abbildung]

[0078]

[0079]
Zum Fünfften
Erhöhet die Hitz/ Dann
durch die Crafft der Hitz wird der Ver
borgene Geist in der Erden in die Lufft ge-
bracht/ Vnd deßhalben sprechen die Philosophi:
»Welcher ein verborgen ding herfür bringen kan/
der ist ein Meister diser Kunst.« Das wil Mo-
rienes: da er spricht: »Welcher die Seel erquick
en kan/ der wird Jhre Farb sehen.« Vnd Alphidiͻ
spricht: Eß seÿe dann/ daß diser Kampff hin-
auff steige/ Sonst wirst du nichts davon haben.


[0080]

[0081]

[Abbildung]

[0082]

[0083]
Zum Sechsten
Macht warm die Hitz die
kalte Erden/ die kält halb Todt
gewesen ist/ Davon redet Socrates:
»Die Hitz/ so sie durchgehet/ machet Subtil
alle Jrdische ding die zu der Materia dinen/
aber zu keiner entlichen Form/ so lang sie nicht
auffhöret in die Materi zuwircken.« Die
oberzelten Hitzen beschlisen die Philosophi
mit kurtzen worten/ so sie sprechen: »Distilir
Sibenmal/ so hastu abgesondert die zerstörlich
Feuchtigkeit/ vnd geschicht als in einer Distila-
tion.«


[0084]

[0085]

[Abbildung]

[0086]

[0087]
Zum Sibenden
So ist die Crafft von der
Hitz mit der Hitz also gemehrt
in der Erden/ daß Sie hat ihre zusamm
gedrungene theil resolvirt vnd leicht gemacht/
Daß auch die andern Element übertrifft/
vnd deßhalb sol diese Hitz gemiltert werden
mit der Kälten des Monds/ Davon spricht
Calid also: »Erleschet das Fewer eines
Dings/ mit der Kälte eines andern Dings.«


[0088]

[0089]

[Abbildung]

[0090]

[0091]
Auctor der Dreÿer Wort
in seinen Shrifften/ gibt ein son
dere Lehre zu regiren die Hitz oder dass
Feuer/ vnd spricht: So die Sonn im Wider ist/ zei-
chnet Sie den Ersten Grad/ welcher schwach ist der
Hitz halber/ vnd ist eine ordnung des Waßers/ Aber
so die Sonn im Leone ist/ dann ist sie heiser/ vnnd
bezeichnet den Andern Grad/ vnd das ist von wegen
der grosen Kälten des Waßers/ vnd ist eine ordnung
der Lufft. Jm Schützen ist der Dritte Grad/ vnd
ist von keiner Brennenden Hitz/ vnd ist eine ordnũg
dem Lufft/ oder eine Ruhe vnd stillung ./.


[0092]
Folget nu des gantzen
Wercks Vielfältige wir-
ckung/ in Vier kurtzen Ar-
ticuln begriffen/ aigentlich
zuvernehmen.

[0093]
Das Erste/ So sich ge-
büret in der Künst Alchimiæ
ist die Aufflösung.
Denn es erforderts die Ord-
nung der Natur/ dasz der Corpus
in ein Wasser gekeret werde: Das ist
ein Quecksilber/ Vnd ist sovil geredet: Das lebendig
Silber löset auff den Schwefel/ welcher Jhme zugefü-
get vnd zugedigen ist. »Vnd dise Aufflösung ist
nichts anders/ dann eine ertödtung des Feuchten
mit dem Truckenen/ vnd ist aigentlich die Putre-
factio/ vnd deßhalb wird die Materi Schwartz.


[0094]

[0095]

[Abbildung]

[0096]

[0097]
Das Ander ist die Coagula-
tio/ die ist/ das Wasser widerumb
verkeren in den Corpus: vnd ist sovil
geredet: Dasz der Schwefel/ so vom lebendigem
Silber/ widerumb auffgelöst ist/ dasz er das-
selbige Lebendige Silber wiederumb halt vnd zu
Jhme zeucht/ vnd auß dem Waßer die Erde werd/
oder der Corpus: Vnd da ist von nöhten/ andere
vnd VilerleÿFarben erzeigen. Dann
so sich wandeln die Eigenschafften des wircken-
den Dinges/ mus vor die schicklichkeit des Leiden-
den Dinges gewandelt werden/ »Wann Wa-
rumb in der Aufflösung ist das Lebendig Silber
gleich dem Wirckendem: Aber in der Coagula-
tion ist es das Leidende/ darein gewircket wird.«
Vnd deßhalb wird diese Kunst zugeaignet dem
Spil der Kinder/ die so sie spilen/ daß so Oben ge-
legen/ ligt ietzt vnten.


[0098]

[0099]

[Abbildung]

[0100]

[0100]
Das Dritte ist Sublimatio.
durch welche der ietzgemelten
Erden feuchtigkeit Distilirt wirdt/
»Dann so das Wasser in die Erden reduci-
ret ist: So ergibt es sich in die Leichtigkeit des Luff-
tes/ vnd erhebt sich über die Erden/ alß ein Lang-
lecht Wolcklein gleich einem Aÿ/« Das ist der
Geist des Fünfften wesens/ so genennet wird die
Tinctur/ Fermentum/ Anima/ oder das
Öel. Vnd ist die allernechste Materj des Stei-
nes der Philosophen. Dann durch die
Sublimatio entstehet der Aschen/ welcher sich
aus eigener Crafft (: Jhme von Gott eingeben :)
aufflöset/ in meszigung des Feuers: Vnd also
bleibet die Erde Calcionirt im grunde des glaß
einer Feuerigen Natur vnd Aigenschafft. Vnd
das ist die rechte Philosophiæ Sublimatio/
Durch welche die volkommene Weiß volnbracht
wird. Darumb vergleicht man dise kunst
der Weiber Arbeit/ das ist das Waschen/ daß
weiß werde: Kochen vnd Braten/ dz gnug seÿ.


[0101]

[0102]

[Abbildung]

[0103]

[0104]
Das Vierte vnd Letzte/ das
sich gebürt/ ist dises Wasser/ so
von der Erden gesondert ist/ wider mit
der Erden vereiniget werde/ daß eines umbs
ander geschehe/ Soll anders der Stein vollendt
werden/ Wann warumb alles das
in den Natürlichen dingen zuhauff oder in
ein Corpus gefüget ist/ daß ist darumb/ daß
ein Einiges Compositum seÿ. Jn
den ietzgemelten Vier Articuln ist alles dz be-
griffen/ davon die Philosophi die gantze Welt
mit vnzelich vil Büchern erfüllet haben.


[0105]

[0106]

[Abbildung]

[0107]

[0108]
Von der Regirung
des Feuers.
So ein ding der Hitz be-
raubet ist/ So wird keine Beweglich-
keit da sein/ in der ordnung verwandelt sich der Va-
ter in den Sohn/ Das ist soviel: Daß Geistlich ist leib-
lich/ vnd das Flüchtig Bleiblich gemacht: Oder
Sonn vnd Mond sind zuhauff kommen/ Von di-
sen zweÿen Planeten redet Senior also: Jch bin ei-
ne heiße vnd truckene Sonn/ vnd du Luna bist
kalt vnd Feucht/ Vnd so Wir auffsteigen werden/ in
die ordnung der Eltesten/ So wird vns eingossen ein
Brennende Crafft oder ein Brennendes Licht/ Das
ist: Durch Leer vnd Meisterschafft der Alten wird
empfangen die erneuerung der Feuchtigkeiten
vnd Sonn vnd Monn werden Durchleuchtig.

Jn der Scala Philosophorum steht
also vom Feuer: Die Hitz oder das Feuer des gan-
tzen wercks ist nicht einer einigen form/ Dann es
sprechen ettliche/ daß die Hitz des Ersten regiments


[0109]
sol sein/ als die Wärme einer Brutenden Hennen
Etliche/ alß die Natürliche wärme in der Daw-
ung der Speiß vnd Narung des Leibes. Etliche sa-
gen/ als die Hitz der Sonnen/ so sie im Wider ist/
Wiewol der Stein durch eine Wirckung volbracht
wird: nichts minder verendert sich die schicklich-
keit des Feuers Dreÿfältig. Die Erst schicklich-
keit sol sein Lind vnd mesig/ die sol wehren biß die
Materj erschwartzet/ auch ferner biß sie inn die
Weiß verkeret wird/ Vnd diese hitz wird verglei-
chet der Sonnenhitz/ so sie im Wider ist/ vnd an-
fehet zu sein im Stier: So die weis erscheinet/ sol
gemercket werden/ das Feuer biß auff die volkom-
mene austruckunung oder Äscherung des Stei-
nes/ vnd die Hitz wird zugleichet der Sonnenhitz
so sie ist im Stir/ vnd anhebet zu sein im Zwiel-
ling/ Vnd so nu der Stein getrucknet vnd
geäschert ist/ So wird das Feuer widerumben ge-
stercket/ biß er Volkommen/ Roht vnd mit Köni-
glichem Kleide vom Feuer becleidet wird: Vnd di-
se Hitz wird vergleicht der Sonnenhitz/ so sie im
Leo: das ist/ in ihrer höchsten wirdigkeit Jhres
Hauses ist: Das seÿgnug geredt
von der Regirung des Feuers.


[0110]
Von den Farben die
sich erzeigen in beraitun-
ge des Steins
Der Fünfft Tractat.

[0111]

[0112]
Mizaldus der Phjloso-
phus spricht in der Turba: Es schwärtz-
et sich zwir/ Es gilbet sich auch zwir/ vnd wird zwir
Roht. Vnd dorumb koch es/ dann in der Kochung er-
scheinen Mancherley Farben/ vnd den Farben nach
wird die Hitz verendert/ Vnd wiewol alle Farben in
Jhm erscheinen/ So sind doch Drey allein/ die für-
treffern vnter allen/ als Hauptfarben/ vnd seind die
Schwartz: Weiß: vnd Roht/ zwischen denen erschei-
nen mancherleÿFarben/ eine gelblicht Farbe/ vnnd
nach der Weiß oder nach der Ersten Roht/ die meldt
Mizaldus nicht/ aus der Vrsach/ daß Sie keine vol-
kommene Farbe ist/ wie Ciliator sagt/ vnd besteht
in der Materj kaum so lang/ daß man sie sehen
mag/ Aber die ander Gelbliche Farb/ die sich ergi-
bet/ nach der volkommenen Weiß/ vnd vor der letz-
ten Röhte/ die erzeiget sich ein zeitlang in der Mate-
ria/ Vnd dorumb habens etliche Philosophi auch
für eine Haubtfarb geachtet/ das Mizaldus wil/
wie oben gemeldet/ Sie weret aber nicht so lang alß
die Schwartz/ weise oder Rohte/ welche in der Mate-
ri stehen über Vier Tag/ Die Schwartz vnd Rohte
kommen zwir/ allweg Volkommener zum Andern
mal/ Aber die Erst volkommene Farbe ist die


[0113]
Schwartz/ die sich ergibt in der allerlindesten hitz
Davon redet Ciliator also: Die Weißmachung
sol in der Linden Wärme geschehen/ biß die Schwertz
vergehet/ vnd darumb spricht Lucas der Philosophͻ
in der Turba: Hütet euch für starckem Feuer/ dañ
so Jhr im anfangk ein übriges Feuer machet/ so wird
es vor der zeit Roht/ vnd das ist euch nit Nutz/ dann
warumb? Jm anfang seiner Regirung solt ihr ha-
ben die Schwärtz/ darnach die Weiß/ vnd auffs letzt
die Röhte.

Balthæus der Philosophus in der Tur-
ba sagt also: Koche dein Composits biß du sie weiß
gesiehest/ Lesch ab in Essig vnd scheide die Weiß von
der Schwertz/ dann die Weiß ist ein Zeichen vnd rechnt
sich der Fixion. Sie bedarff auch/ daß sie durch daß
Feuer der Calcionirung ausgezogen werde von der
Schwärtzen/ dann sie scheiden sich also durch meh-
rung der Hitz die überflüssigen theil/ vnd bleibt eine
grobe Erde vnter der Materi des Steins/ wie ein sch-
wartze Rohe Erden/ die sich nicht mehr vermischet mit
der reinen vnd subtilen Materi deß Steins/ Vnd das
ist das Wort der Philosophen/ so sie sprechen: Daß
die Röhte der Weiß sol ausgezogen werden/ dann es
ist nichts überflüßiges in Jhr/ Es scheidet sich auch
nichts ab/ Sondern alles wird Volkommen Roht/


[0114]
vnd darumb schaffen sie das zuthun mit starckem
Feuer. Vnd das bezeuget Pytagoras sprechend: So
Jhr ie mehr solt stercken das Feuer/ wann sich die Far-
ben ie mehr verendern: Dann es ist nicht mehr sich
zufürchten vor dem Feuer/ Dann die Materi ist
Fix von der Weisen Farb/ vnd die Species fliehen
nicht von Jhr/ Auff das spricht Lucas Ph̃s: So
vnser Magnesia ist Weiß gemacht/ lest die Species
von Jhr nicht weichen. Sovil seÿge-
redet von den Farben der Heimlichen Philosophia.
Vnd folgt diser Beschluß dorauff.

Hermes ein Vater der Philosophen spricht:
Daß man die Weiß Magnesia ietz vorgemelt/ nit
müge außmachen/ biß alle Jhre Farben vollendet
sein/ Welche ist ein Waßer/ das sich teilet in Vier
Waßer/ Ÿedoch andere waßer/ Nemlich: Ein zu zweÿ-
en/ vnd Dreÿzu Einem/ Welcher ein Dritteil zur
Hitz gehört/ aber zweÿDritteil zu der Feuchtigkeit:
Dise waßer seind Gewicht der Weisen/ Auch ist zu
wissen/ das der Weinstock/ der ein Safft ist der Weisen/
wird in Fünfften ausgezogen/ Aber sein Wein wird
im Dritten Ende ausgemacht nach rechter propor-
tion/ Wann in der Kochung vermindert es sich/
vnd in der zerreibung formet es sich/ Jn dem allen
ist begriffen anfang vnd Ende. Dorumb


[0115]
sagen die Philosophi/ das es volkommen werde
in Siben Tagen/ die andere in Vier Tagen/ ettlich
zu Dreÿmaln/ etlich zu Viermaln/ etlich in ze-
hen Tagen/ etlich in Viertzig Tagen/ etlich in ei-
nem Jar/ Turba vnd Alphidius in den Vir Zei-
ten des Jars/ alß/ Lentz/ Sommer/ Herbst Vnd
Winter/ Jtem/ in einem Tag/ in einer Wochen
vnd in einem Monat/ Aber Geber vnd Ari-
stoteles die Philosophi sprechen: in Dreyen Jarn/
welches alles miteinander nichts anders ist/ dan
Ein ding in Einem Ding/ Dann seine schiklich-
keit die manchfeltig ist/ Also auch manchfeltigen
sie die Zeit/ Gewicht vnd Namen/ Desz sich ein
verstendiger Künstler alles erfaren muß/ oder
er mag nichts schaffen.


[0116]
Von Eigenschafften der
gantzen Arbeit der Berei-
tung des Steins.
Der Sechst Tractat
Die Calcionirung wird im an-
fang dises Wercks gesetzt/ als der Vater in
ein geschlecht/ vnd ist dreÿerleÿweiß: Die zwo
gehören an das Corpus/ vnd die Dritte dem
Geist. Die Erste ist eine Bereitung der Kalten
Feuchtigkeit/ die das Holtz verhütt/ daß nicht
verbrünt/ vnd ist ein Anfang vnsers wercks/
Die Ander ist einer Feisten Feuchtigkeit/ die daß
Holtz thut verbrennen/ Die Dritte aber ist ein
Äscherung oder Jncineratio der truckenen Er-
den/ vnd gibt eine werhafftige Fixe vnd subtile
Feuchtigkeit/ Jhr ist auch wenig/ vnd gibt kei-
ne Flammen/ vnd gibt ein Claren Corpus/ als
Glas. Solcher mas gebiten die Philosophi


[0117]
Jhre Calcionirung zumachen/ vnd das wird
volbracht mit dem Aqua Permanente oder
Aceto acerrimo/ dergleichen Feuchtigkeit ist in
den Metallen/ dann sie ist ein anfang der Schmel-
tzung/ das beweiset Hermes/ da er spricht: Das
Waßer ist ein anfang aller Weichen ding/ Deß-
halben ist die Calcionirung der Philosophen eine
anzeigung der zerstörlichen Feuchtigkeit/ vnd ein
anbringung einer frembden Feurigen Feuchtigkeit
davon die Wesenlicheit vnd das Leben entsteht/ Der-
halben heists eine Schmeltzung oder Incineratio/
vnd dise Schmeltzung geschicht mit dem Wasser
der Philosophen/ welches eigentlich ist die Subli-
matio oder Philosophorum Solutio/ dann
durch Sie wird die harte truckenheit verendert in
eine weichung die trucken ist/ vnd also ist außge-
zogen die Quinta Essentia vnd absonderung
der Element/ vnd das geschicht dorumb/ das die
Teil/ so durch das Feuer gedörret vnd zusammen
gedrucket sein/ subtil werden/ durch den Geist/ der
da ist ein Resolvirend waßer/ vnd feuchtet den
geäscherten Cörper/ vnd miltert die zerstörende
eingebrachte Hitz/ in eine Lüfftige Resolvirunge/
vnd das ist die dün seltzamheit der Element/ Deß-
halb heists die Sublimatio/ so die grob Erdigkeit
dün oder Subtil gemacht/ vnd in eine feuchtigkeit
deß waßers/ vnd die Kelte dises Waßers in die Werme


[0118]
des Luffts/ vnd die Feuchtigkeit des Luffts
in die Hitz des Feuers gekert/ Vnd das ist eine verkeh-
rung der Element/ vnd die ausgezogen Quinta es-
sentia von den Elementischen Fecibus/ Vnd dise
Quinta Essentia ist eine wurtzenliche Feuchtig-
keit einer gantzen hohen Natur/ die da vnzelich tin-
girt/ Es ist auch die rechte Fixation/ davon
Geber redet: Es wird nit Fix/ es werde dann er-
leuchtet/ vnd werde eine schöne durchscheinende sub-
stantz/ dann da entsteht der sulphur Philosopho-
rum/ oder der Asch der aus der Aschen gezogen ist/
Ohne das ist die gantz Meisterschafft umbsonsten/
Dann es ist ein Metallins Waszer/ das sich ergeu-
set in den Cörper/ vnd macht Jhn Lebendig/ vnd ist
eine Elixir der Roten vnd Weissen Tinctur/ vnd
ein Tingirender Geist. Es geschicht auch
in diser Arbeit die rechte ablutio der schwertz/ vnd
des gestancks/ vnd dazu todt vnd wider lebendig ge-
macht/ so darein gebracht wird eine reine vnzerstör-
liche Hitz vnd Metallische Feuchtigkeit/ davon es die
tingirende Crafft hat/ Domit wird auch volbracht
der Philosophorum Putrefactio oder Feulung/
davon in disem Büchl im Anfang geredet ist: so dz
offenbar/ als es vorgewest/ zerstöret/ vnd das verbor-
gen herfür gebracht ist/ Davon redet Turba/ die
Feulung ist die Erste/ vnd zeucht an sich die aller-
gröseste Heimligkeit/ Sie ist auch die rechte abson-
derung der Element/ das ist zufälle verkeren.


[0119]
Davon redet Turba: Verkere die Element/ das
feucht ist mach trucken/ vnd das flüchtig ist mache
Fix. Vnd spricht weiter: So es alles zu Pulver gesto-
sen ist/ so ists mit fleis bereit. Vnd das ist der Philo-
sophen Zerreibung. Vnd darumb spricht Senior:
Es sol die Calcionirung nichts/ es werde dann ein
Pulver daraus. Eß ist auch die Kochung/ davon al-
le Philosophi reden/ sonderlich Albertus Magnus/
also sprechende: Vnter allen ist keine/ die der Natur als
gar nachfolgt/ als die Alchimia/ vnd das von wegen
der Kochung vnd Formirung/ Dann sie wird gekocht
in Feurigen Roten Metallischen Waßern/ die aller-
meisten haben von der Form/ vnd wenig von der Mate-
ri/ Es ist auch der Philosophorum assatio:
oder Bratung/ dann die zufellige Feuchtigkeit wirdt
mit einem Linden Feuer verzeret/ Vnd allermeist ist
sich zuhüten/ Daß der Geist/ der den Cörper austruk-
net/ vnd vom Cörper getrucknet wird/ dem Cörper nit
entgehe/ oder es wird nicht volkommen sein. Es
ist auch der Philosophorum distillatio oder clari-
ficirung/ welchs nichts anderst ist/ dann eine Vereini-
gung eines dings mit seiner wesentlichen Feuchtigkeit.
Vnd mit der Coagulation beschlisen die Philosophi
das gantz werck. Davon redet Her-
mes: Sein Zuchtmutter ist die Erden/ das ist soviel:
Sein Crafft ist gantz/ so es verendert ist in ein bestendi-
ge Erden/ vnd so noch Vnzehlich vil wirckung/ alß auch
hernach folgt/ daraus mügen werden/ So ists


[0120]
doch nicht anders/ Dann daß auffs allernatürlich-
ste volnbracht werde/ Dann die Kunst/
welcher Natur in der Warheit/ vnd nicht in gleich-
nis/ alß andere Künst/ nachfolgen/ das bewehret Se-
nior/ so er spricht: Er lebet nicht/ der dise Kunst
ohne die Natur volbringen mag/ Ja sage Jch mit
solcher Natur/ welche vom Himmel herab der Natur
eingegeben ist.


[0121]
Von des gantzen Wercks
vilfeltigen wirckung/ auch wie die
Philosophi so vil Namen vnd Vergleichung
in diser Kunst der Bereitung des Steins ein-
füren ./.
Der Sibend Tractat
Es ist ein gemeines Sprichwort
aller Philosophen/ Welcher das leben-
dig Silber zu tödten weiß/ Der ist Meister in diser Kunst.

Es ist aber mit gar grosem fleiß achtung zu haben auff
Jhr Quecksilber/ Dann Sie beschreibens gar vilfaltig.
Senior spricht also: Vnser Feuer ist ein was-
ser/ so du einem Feuer ein Feuer kanst geben/ vnd einem
Mercurio einen Mercurium/ so kanst du sein gnug.
Damit wil er das Quecksilber heisen ein Waßer vnd ein
Feuer/ vnd das Feuer mus mit Feuer gemacht werden.

Jtem Er spricht/ Die Seel wird ausgezogen durch die
Feulung/ vnd so nichts mehr da von der Seel bleibet/


[0122]
so hast du den Cörper schon gewaschen/ da es ist
eine Seel vnd ein Cörper/ Jtem er wird genandt
Quinta essentia/ oder ein Geist/ aqua permanens
oder menstrum/ Die Turba redet also:
Nemet das Quecksilber/ vnd coagulirts in den Cör-
per Magnesia/ oder im Schwefel/ der nicht verbrint/
vnd zertreibts in den allerschärffisten Essig/ Vnd
in dem Essig wirds weder Schwartz noch Weis/ oder
Rohtferbig/ vnd also wird es ein getödt Quecksilber
vnd ist von Weiser Farb/ ehe das Feuer dazu kompt/ so
wirds Roht/ Davon redet die Turba also:
Legends ins Goldt/ so wird das ein Elixir/ das ist:
seine Tinctur/ vnd ist ein schönes Wasser/ ausgezogen
von vilen Tincturn/ gibt das Leben vnd die Farb allen
denen es eingebracht wird. Demnach spricht
Turba: das Color Tyrius/ das ist eine rote Farbe/
die allerbeste sey/ Darnach kompt ein kostbarliche
Purpurfarbe/ vnd dises ist das rechte Quecksilber/ dz
bringt süßen geschmack/ vnd ist eine warhafftige
Tinctur. Aus deme ist gnugssam zuverstehen/ dz
die Philosophi nicht allein den Anfang Jhrer kunst:
sondern auch das Mittel vnd volkommen Ende dem
Quecksilber zugeschriben haben.

Hermes der Philosophen Vater redet also da-
von: Jch hab achtung gehabt auff einen Vogel/ wel-
chen die Philosophi Orsam nennen/ derselb fleucht
so es im Wider/ Krebs vnd Wag oder Steinbock ist/
vnd du wirst dir denselben ewiglich überkommen/


[0123]
aus rechten Mineralien/ vnd Costbarn Ge-
birg/ Seine theil sold du theilen/ vnd besonder das/
nach der Teilung überbleibt/ Vnd so die Erden com-
plectionirt ist/ vnd viel Farben in Jhr sihest/ Nen-
net Sie der Weiße Man Ceram Sapientiæ &
Plumbum. Von deme reden die Philosophj
dieselbige zu Braten vnd Distillirn/ durch Tag vnnd
Zeit/ nach der Zal vnd teilung der theil/ vnd geben den
dingen Vil Namen/ sprechende: Sublimir/ Recto-
rir/ Figir/ biß auff den grund bleibet/ Jtem Ince-
rir/ Imbibir biß es fleust/ Jtem: machs todt vnd
wider Lebendig/ Jtem: Feils vnd zerbrichs/ biß das
verborgen offenbar/ vnd das offenbar verborgen wird/
Jtem: Sondere ab die Element/ vnd füge sie wider
zusammen/ Jtem: Zerreibs/ biß das leiblich geist-
lich wird/ vnd herwiderumb: Jtem zeuch ab Die
Seel vom Cörper/ Jtem: Rectificir die Cörper vnd
Geist/ Jtem: Den Venus mach weiß/ dem Iupi-
ter nim sein Kitzschen/ mach hart den Saturnum/
vnd mach weich den Martem/ mach Citrin farb
die Luna/ vnd solvir alle Cörper in ein waßer/
daß da allen Cörpern die Vollkommenheit gibt.

Sie leren auch vil bratens über den schwartzen
Schwefel/ biß es roht wird/ dann heisen sie dehn
distillirn/ bis ein Weiser durchscheiniger Gum-
mi wird/ gleich dem Corpus/ das doch hoch ge-
preiset vnd genennet wird Lac Virginis/ Dan
so vermengen sie das Waßer/ so abgezogen wird
von der Jungfraw Milch/ vnd bringens in ein


[0124]
Roten Güldin Gummi/ vnd in ein Dickes
durchsichtigs wasser/ das sol man coagulirn/
alß dann nennens sichs Tincturam Sapientiæ/
vnd ein Feuer den Farben/ ein Seel vnd ein Geist/
der die weitgewanderten wider heimbzeucht/ Jtem:
Sulphur rubeum, Gummi aureum, Corpus
desideratum, Aurum singulare, Aurum ap-
parens, Jtem: Aqua Sapientiæ, Terram Argen-
teum, Terram albam, Ærem Sapientiæ, sonder-
lich so es eine grose Weisse hat/ Davon
stehet in der Turba also: Jhr solt wissen/ wo Jhr
vor Gold nicht vorhin weiß macht/ So müget
Jhr auch nicht Roht machen/ Dann die
zwey stück sind einer Natur/ Das Weise wirdt
sein von Roten/ Schwartzen vnd reinen Wassern/
das Christallin wird Sich erzeigen von den Citrin-
Roten/ Darumb spricht Senior: Es ist ein
wunderlich ding/ so du es wirffest über die andern
Drey vermengten/ so hilffts dem Weißen über das
Cÿtrin/ vnd das Roht machts wie Silberfarbe.
Darnach hilffts dem Roten übers Citrin/ vnd
machets weißfarb/ übers Weiß vnd Roht/ Vnd
machts Citrin Goldfarb/ Darnach hil-
fets auch den Roten übers Citrin/ vnd machets
das weißfarb wird. Von den dingen re-
det Morienus: Beschaue das volkommene
Citrin/ vnd das verendert in seiner Citrinitât/
vnd das volkommene Roht/ vnd das vermindert


[0125]
in seiner Röhte/ vnd fürdert das Volkommen Schwartz
in seiner Schwartzheit/

Hieraus ist Clerlich/ Das Gold der Philo-
sophen ein anders/ dann Gemein Gold oder Silber/
Wiewol die Philosophi vergleichens etlicher zufäll
halber dem gemeinen Gold vnd Silber/ Deß-
halb auch mit allen Metallen/ Senior spricht:
Jch bin ein hart vnd trucken Eisen/ vnd ist kein ding
das mir gleichet/ Dann ich bin eine Coagulats
dem Quecksilber der Philosophen. Turba sagt:
Kupffer vnd Bley werden ein Köstlicher Stein/
Das Bleÿ/ so die Philosophi Roht Bley heisen/ ist
ein anfang des gantzen wercks/ ohne daßelbige
wird nichts gemacht/ Vnd man redt also da-
von: Auß rohtem Bley mach Eisen oder Cro-
cum/ vom Weißen Bley mach eine Weise Tin-
ctur/ oder zin/ Aus zin mach Kupffer/ Auß
Kupffer mach Bleÿweiß/ aus Bleyweyß mach
Minium/ vom Minio mache eine Tinctur/
So hast du die Weisheit angefangen/ Wiewol
der Philosophus spricht: Es ist dem Goldt
nichts so nahe alß Bley/ Dann in Jhme ist
das Leben/ vnd aller Heimligkeit Heimlichs.
Daß ist aber nicht von gemeinem Bley/ Jtem
der Marckasit von deßwegen/ das die stinckend
Erden gulden Funcken gewinnet/ Alß Morie-
nus sagt/ Wird auch vergleicht dem Arsenico,


[0126]
Auripigmento vnd Tuciæ. Jtem
etlich Vil dingen/ die gar nicht Mineralisch sein/
Als: den Vier Complectionen/ dem Tÿriack/
dem Basilisco/ dem Blut/ vnd dergleichen über-
flüssigen dingen/ Vnter den Mineralischen
dingen/ dem Saltz/ Alaun/ Victriol/ vnd den an-
dern von Vilerley aigenschafft willen/ Vor
allen dingen warnet vns Alphidius vnd
spricht: Liber Son/ hüte dich vor den Geisten/ Cör-
pern vnd Steinen/ die Todt sein/ Alß oben erzelt/
Dann in Jhnen ist kein wegk/ auch wirstu dein
fürsatz vnd anschlag bey Jhnen nicht finden/ danñ
Jhr Crafft mehret sich nicht/ sondern wird zu nicht/
Aber der Philosophen Saltz/ das da eine Tinctura
ist/ wie ander Sal Alkali/ ausgezogen diß/ von den
Cörpern der Metall/ Davon redet Seni-
or also: »Erstlich wirds eine Asch/ darnach
ein Saltz/ vnd durch vilfaltige Arbeit wird es
zuletzt ein Mercurius Philosophorum.

Aber vor allen ist Sal Armoniacum das beste/
vnd Edelste/« Das bestatt Aristoteles
im Buch von den Siben Geboten/ also sprechend:
Almisadir das ist Sal armoniacum sol dir
allein dinen/ Dann daßelb Solvirt
die Corper/ vnd macht Sie weich vnd geistlich/


[0127]
Das wil auch die Turba mit disen wortten:

Jhr solt wissen/ daß sich der Cörper nicht tingirt/
Es sey dann das der Geist/ welcher in seinem bauch
verborgen ligt/ ausgezogen werde/ so wirds ein was-
ser/ vnd ein Cörper/ welcher Geistlicher Natur ist/
Darumb daß sich das Dicke Jrdische ding nicht
tingirt/ Aber das gerecht ist von dünner Natur
vnd ferbet/ Aber der Geist/ der Wässerigen Natur
ist/ tingirt den in ein Elixir/ vnd dorumb das
aus Jhn erzogen wird/ ist eine Weise vnd Rohte
Fixion volkommen ferbenden eine durchgehen-
de Tinctur/ die sich vnter alle Metall vermisch-
en thut/ Die Vollkommenheit der
gantzen Meisterschafft hangt an disen einigen
Puncten/ Daß man den Schwebel außzeucht
von den volkommenen Cörpern/ die haben den
Fixen Martem/ Wann der Schwebel ist Jhr
Edelster Subtilister Theil/ Ein Christallin Saltz
süs vnd schmackhafft/ vnd eine wurtzenliche
Feuchtigkeit/ welche so sie stünde ein Jar im Feuer/
So wehre sie allwege wie ein zergangen Wachs/
Vnd darumb ein kleiner theil erhöhet ein grosen
hauff des gemeinen Quecksilbers in ein War-
hafft Goldt/ Dorumb die Feuchtigkeit oder dz
Wasser/ das man auszeucht den Metallischen
Cörpern/ das wird genennet die Seel des Steins/


[0128]
oder Mercurius/ aber seine Crefften
werden genennet der Geist/ so es eine Schweblich
Natur ergreiffet/ vnd die digen Erden ist der Leib
oder das Corpus/ die Quinta essentia vnd die
endliche Tinctur/ vnd dise Dreÿist ein einiges
ding/ einer einigen Wurtzel allein/ vnterschidlich-
en wirckung vnd Namen/ der ding sein Vnzehlich
vil/ vnd gehet alles über ein Ding/ vnd seindt wie
Ketten ineinander vergleichet/ Also/ wann eines
auffhöret/ so fehet ein anders an/ rc

Jn disem letzten teil ist zuvermercken/ die Tu-
gend vnd Crafft diser Edlen Tinctur/ die ein Thurn
der Sterck ist wider Jhre Feinde/ Vnd ist zuwiszen:
Daß die Alten Meister vnd Weisen Vier Haubtugen-
den in der löblichen Kunst erfunden haben/

Zum Ersten macht Sie den Menschen gesund von
Mancherley Kranckheiten/ Zum Andern macht
sie volkommen die Metallischen Cörper/ Zum Drit-
ten verendert sie alle VnEdle Stein in Edle Stein.
Zum Virten macht Sie schmeidig ein Ÿedes Glaß/
Vom Ersten sagen die Philosophi: So man Jhne
einnimmet in einen warmen trunck Wein oder
Wasser/ So machts denselben zu stund an gesunndt/


[0129]
Paraliticum/ Wassersucht/ den Aussatz/
Gelbsucht/ Hertzzittern/ Darmgicht/ Fiber/ Fal-
lende sucht/ den Grimmen vnd vil andere Passio-
nes inwendiges Leibes/ heilt auch außwendige
Kranckheiten/ So man Sie domit salbet/ denñ von
den gesunden Magen die schedlichen Flüß nimt
es hinwegk/ vnd alle Melancholia vnd Schwer-
mütigkeit vnd den Schnupffen/ wendet auch alle
Kranckheit der Augen/ es confortirt das Hertz/
bringt das Gehör/ macht gute Zän/ bringt wider
die erlämten glider/ heilet auch die Apostemata
Vnd in Summa: Man neme es ein oder brings in
Salben oder Pulver/ Senior spricht: Sie
macht den Menschen frölich/ auch Junggeschaffen/
vnd behelt Jhm seinen Leib gantz Freudig frisch vnd
gesund/ vor inwendig vnd auswendig gebrechen oder
schäden/ die besserts. Dann es ist eine
Artzneÿüber all andere Artzney: Hippocratis, Ga-
leni, Constantini, Alexandri, Avicennæ vnd
aller der andern Gelerten in der Artzneÿ. Man
sol auch allweg dise Artzneÿvermischen vnter ande-
re Artzneÿoder Waßer/ die der Kranckheit entgegen
kommen/ Von der Andern Tugendt
stehet geschriben: Daß Sie alle vnvolkommene
Metall verendere/ Vnd das ist offenbar/ Danñ
ein Ÿedes das Silbern ist machts Gulden/ in der


[0130]
Farb/ Substantz/ Gewicht vnd bestandt/ Jtem: an
dem Schlag/ Schmeltzung/ Weich vnd Hart. Vom
Dritten stehet geschriben: Daß diese Medicin
alle Stein zu Köstlichen Steinen machet/ Jaspis, Hy-
acinth/ Weiß vnd Rote Corallen/ Schmaragden/
Chrisoliten vnd Saphir/ Jtem: Auß Christall Car-
funckel/ Rubin/ Topasien/ die gar vil besser vnd creff-
tiger sein/ dann die Natürlichen/ Sie thut all Edle
vnd Vnedle Stein schmeltzen vnd Weich machen.

Zum Vierten/ »so man dise Medicin thut vnter ge-
schmeltzt Glas/ so lests sichs schmiden vnd in Alle
Farben verkeren«.
Das übrige mag ein
ÿeder kluger Künstler durch Experients erfahren.

hoc falsum est. BeschlusRede.
Die allerteuereste Kunst vnd Tröste-
rin der Armen/ die Edel Alchimia über alle Na-
türliche Kunst/ so die Menschen Ÿe auff Erden haben
mügen/ ist zuachten eine Gabe von GOTT/ Dann


[0131]
Sie ist vffs allermeist in manchfältigen Sprüchen
vnd figürlichen Vmbreden vnd gleichnussen der Alten
Weissen verborgen/ Dann es spricht Seni-
or der Philosophus: Es wird ein Verstendiger
Mensch dise Kunst/ so er darnach gedencket/ bald ver-
nemen/ So sein gemüht vnd Sinn erleuchtet sein/
aus den Büchern der erkantnuß diser Kunst/ Der-
halben der weißlich wil thun/ der Ersuch die Weiß-
heit der alten Weisen/ die sie übt/ vnd gehet in behendig-
keit vilerley gleichnis/ vnterscheidung vnd heimligkeit
der Sprüch/ Dadurch Jhr Handlung verborgen worden/
vnd vmbreden der entratnus gegenüber dürstig ist.

Deme nachzugedencken/ ist gar ein Subtiler Sin/ vnd de-
nen allein/ die in disen dingen verstand haben/ ist er gar
leicht vnd natürlich/ Denen aber/ so der ding
nicht verstand haben/ alß auch Senior spricht/ ist
nichts verächtlichers/ dann diese Kunst/ Wiewol
in der Natur ist nichts köstlichers/ dann der dise Kunst
hat/ ist also reich/ als einer mit Feuer/ der einen Fewer-
stein hat/ davon er Feuer schlegt/ vnd gibt/ wehme/ wie-
vil/ vnd wann er wil/ ohne abgang des Steins/ Also
ists zugeben überflüssigs reiches Gold/ Sie ist auch ei-
nem besser/ dann alle Kauffmanschafft Golds vnd Sil-
bers/ vnd Jhre Früchte seind besser denn aller welt gut/
Dann warumb? Durch Sie wird volbracht/ daß da für-
dert Lang Leben vnd gesundheit/ Dann Jhr Jüngste frucht
ist/ das warhafft Aurum/ vnd der allercräfftigst Balsam/
vnd die allerköstlichst gabe Gottes/ So die Alten Weisen in
der Natur mit Kunst gewircket haben.


[0132]

[0133]

[0134]

[0135]

