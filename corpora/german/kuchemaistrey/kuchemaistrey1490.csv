,textstring
title,kuchemaistrey
P.head,die vorred ditz buchs
P.0,ujll menschen sein sunderlich vnd nit vnbillichenn geneigt tzu natuerlicher vnd lustiger speiße. sich der selben nach gesuntheyt yres leybes ordenlich zu gebrauchen vnd zu entpfahen. hyrumb ist in dissem gegenwertygen buechlein genant kuechemaystrey gar kurtz auch nuetzlich begriffen vnd angezeiget mit huebscher warhafftiger vntterweysunge von mangerley speyße. wie man die bereytten sol. vnd nachuolgundt stuersten vnd herren geistlichen oder weltlichen auch dem gemeinen man also fuer tragen vnd geben mag. von welcherley kreueteren gewuertzten oder andern materien sie gemacht vnd bereit werden suellen. es sey flaysch. huener. wilprat. visch. krebs. ayer. fuell. gebaches. suppen vnd gemueß. etc das es den den kochen gar nuetz wer zu wissen. wen ein ordenlicher koch mit wol bereitter natuerlicher speiß ist hie in disser zeit der best artzt. vnd das zuuersten so der mensch solche speiße vnd getranck nit vberfluessig sunder sich des ordenlichen vnnd zu rechter zeit gebraucht. etc. darumb wirt ditz buechlein geteylt in fuenff teyl.
P.1,jn dem ersten teyl. lernt es. wie man fastenspeyß bereiten sol von mancherley vischen. vnd auch biberschwentzen. etc. zu syeden. braten. gebachen. vnd wie man etliche darunter vergulden oder versilberen mag. auch wie man von gemueß vnd suppen in mangerley weiß mit gewuertzten. vnd etlich mit farben bereiten vnd geben sol. etc.
P.2,jn dem anderen teil lernt es zu den zeiten so fleisch zimlich zuessen ist die speiß zubereiten huener vnd wiltprat mit sampt anderen gebraten vnd gesotten warm oder kalt. als galrat. lebersultzen. lungen kuechlein holbraten knopfflein oder knodlein von fleysch vnd kuechlein von wilprat. mitsampt gutem gemueß. vnd vil anderm hoflichen essen. etc. ob auch zu einem mal etwas von speys vber belib wie man dz selbig zu dem andern mal bereiten vnd geben sol
P.3,jm drytten teyl lernt es wie man mancherley speyß von ayren bereyten vnd machen sol. als mueser. vnd suppen mancherley gebaches. auch gebaches von mancherley farben. mancherhant krapffen vnd essen fuer kintbetterin vnd kranck leuet. vnd wy man allerley krautessen die gewonlich zu essen sein sieden soll
P.4,jn dem vierden lernt es wie man vill mancherley guter salssen. senff vnd latwergen bereyten vnd machen sol
P.5,jn dem fuenfften teyl lernt es wie man guten essig darzu bereyten. auch von mangerley kreuetern wein machen soll. vnd wie man einem krancken verderbten magen zu hilff kumen sol. etc. mitsampt einer kurtzen natuerlichen vnd nutzberen vnderweisungen. wie sich ein yetzlich mensch in seynem regiment mit essen vnd trincken. auch anderen sachen wesentlich vnd gebuerlich halten sol. wem solchs ordenlichs messigs leben mit einem regiment vor erklert. dem menschen vil nuetzer vnd fruchtberlicher ist gesuntheit seinß leibs damit zu behalten den alle zeitliche ertzney etc.
0.0,diß register hat zweyerley zalen. die erst ist die zal der teyl dis buechleinß der da fuenffe seindt. die ander ist die zal der paragrauo. alß auch allenthalben bezeichnet ist.
0.1,angestrichen gebachens .iij. vij
0.2,ander form .iij. viij
0.3,aschloch salssen .iiij. .ix
0.4,artzney dz einem wein oder salssen nit auß schmecken .iiij. .xv
0.5,biberschwantz wy man den bereyten sol .i. .xxvi. vnd .iii. .xli
0.6,bolchen zu bereiten .i. .xxviii
0.7,blabmuß von mandel .i. .xxxiii
0.8,byrenmuß .i. xlviii
0.9,brw zu einer sultzen .ij. .x
0.10,brwkuechlein scheynen ob sie verguelt weren .iij. .xvi
0.11,bramber wein .v. .xvij. brambermuß .i. .l
0.12,bosen magen sol man purgiren .v. .xxij
0.13,kleine fledlein .iij. .xxiij
0.14,cumpost bald gut zu machen .iiij. xxvi
0.15,dreyerley essen von eim visch .i .v
0.16,duer byren dienen wol in fuelle .i. .xxij
0.17,duer byren in einem pfeffer .i. .xxiij
0.18,duer ruben .i. .xliiij
0.19,eel zu bereiten .i. .xxv
0.20,erbesen da von ein hofflich essen .i. .lviij
0.21,erbeyß kuechlein .i. .lix
0.22,eyer rundt zu machen .iij. .i
0.23,eyer gebachen in dreyerley weyß .iij. .iiij
0.24,eyer mueßer mach also .iij. .xliij
0.25,essig macht man mancherley .v. .i .ij .iij
0.26,essig vberlant zu tragen .v. .viij .ix
0.27,essig von. byer .v. .xi
0.28,essig zu behalten .v. .xij
0.29,fisch suede also .j. .i. vnd .iij. .xli
0.30,fisch zu behalten das sie lang frisch bliben .i. .viij
0.31,fisch krebs vnd allerley obß sol man temperiren mit wurtzen .i. .xvi
0.32,fuell yn krebs schalen .i. .xxiiij
0.33,fleisch oder fisch lang zu behalten .i. .xl.
0.34,frucht vber iar zu behalten .i. .xli
0.35,fuelle in einem bratten .ij. .i
0.36,fisch bratten zu machen .ij. .xxij
0.37,fremdt gebachens .iij. .ix
0.38,fischfuelle in krapffen .iij. .xviij
0.39,fleisch tuerten .iij. .xxvij
0.40,feyste essen seind schedlich .iij. .xli
0.41,galradt meysterlich gemacht vber groß visch .i. .vi
0.42,gesultzt krebs .i. .ix
0.43,galradt zu eingemachten krebsen .i. .x
0.44,gebachen krebß .i. .xiiij
0.45,gesulzte morchen .i. .xxiiij
0.46,gerennet milch .i. .xxxi
0.47,gemueß von mandel vnd vischen .i. .xxv
0.48,gruen farb zu machen .i. .xxxvij
0.49,gereuecht fleysch zu behalten .i. .xlv
0.50,gruen mandel gelb oder blabe zu machen .i. .liij
0.51,gebachens von oblaten .i. .lvi
0.52,gebachens von mandel vnd von reiß .i. .lvi
0.53,gezogen gebachens .i. .lvij
0.54,gestossen fleysch wie du es kochen solt .ij. .v
0.55,galradt war vber du wilt .ij. .vi
0.56,gebratens von einem schweinßkopff .ij. .viij
0.57,gebachens von kalbßlungen .ij. .xv. vnd .xxvi
0.58,gestrichen gebachens .iij. .ij
0.59,gebachen ayer in dreyerley weiyß .iij. .iiij
0.60,geschachzabeltz gebachens von fuenff farben .iij. .v
0.61,gebachens von ayren .iij. .xx. vnd .xxi
0.62,gebachens in ander form .iij. .xxij
0.63,gebachens von erbssen .iij. .xxviij
0.64,gebachens von reiß .iij. .xxix
0.65,gebachens von opffeln gefuelt .iij. .xxx. vnd .xxxi
0.66,gefuelt gebraten birn .iij. .xxxij
0.67,gebachens von saluey .iij. .xxxiij
0.68,gefuelt bachens von saluey .iij. .xxxiiij. vnd .xxiv
0.69,gebachens von regelßbiren .iij. .xxxvi
0.70,gebachen saluey morchen oder ander kreueter .iij. .xxxvij
0.71,gebachens kintbetterin vnd krancken leueten .iij. .xl
0.72,gruen salssen .iiij. .i
0.73,holbratten gemacht auß feigen .i. .ij
0.74,holdernuß .i. xlvi. vnd xlvii
0.75,hofflich essen erbeyßkuchlein .rc. i. .lxi
0.76,hunern ein gutte essen .ij. .i
0.77,hunerfull .ij. ii
0.78,huner zu bereyten .ij. .iij
0.79,huner gestossen .ij .iiij
0.80,holbratten von kalbfleysch .ij. .xix
0.81,hyrsen lumelbraten .ij. xx
0.82,hofflich essen von ayren .iij. .iiij
0.83,herte des leybß ist schedlich .v. .xxxiiij
0.84,kuchlein von fischen welcherley .rc.i. .iiij
0.85,krebs in sultz .i. .ix.
0.86,krebs galradt .i. .x
0.87,krebs gefult .i. .xi.
0.88,krebs basteren .i. .xij
0.89,krebs gemacht in ein tortten .i. .xiij
0.90,krebs gebachen .i. .xiiij
0.91,krebsmuß .i. .xv
0.92,kalte natur so mensch an im hat .rc.i. .xvij
0.93,krebs sieden .i. .xviij vnd .iij. .xli
0.94,küchlin von krebßen .i. .xx
0.95,kyrßenmuß .i. xxx vnd .lij
0.96,keß von mandel milch .i. .lv
0.97,knopflein von fleysch .ij. .xviij
0.98,kugelein zu machen von allerley fleysch .j. .xxlij
0.99,kroßayer zu machen .iij. .iij
0.100,krabffen machen also .iij. .xiij.xiiij.rc
0.101,klein krapffen gefult mit fischlebern .rc.iij .xvi
0.102,krapffen von vberblibnen hunern .iij. .xix
0.103,kuchen in einem morsser .iij. .xxxix vnd .xlij
0.104,kintbetterin vndkranckenleuten ein essen zu machen .iij. xl
0.105,knoblauch salssen mach also .iiij. iiij.rc
0.106,kreuter zubehalten vber iar zu salssen .iiij. x.iiij.rc
0.107,kraut essen mach also .rc.iiij. .xxv
0.108,kranckheyt des hyrns .rc.v. .xiiij
0.109,lebersultz mach also .ii. .xi.
0.110,mach sie gelb .ij. .xvi
0.111,lungen kuchlein .ij. .xij.xiij.rc
0.112,lungen kuchlein was man da ein hacken sol .ij. .xvij
0.113,lappen kuchlein .iij. .xxij
0.114,latwergen mancherley .rc.iiij. .xij.xiij.rc
0.115,lust zu essen mach also .v. .xxxi
0.116,milch vnd wasser gehort nit zu fischen vnd krebßen .rc.i. xix.
0.117,morchen sultze .i. .xxiiij
0.118,milch gerennet .i. .xxxi
0.119,mandel in einem blaben muß .i. .xxxiij
0.120,maulbeermuß .i. .li
0.121,mandel zyger .i. .liiij
0.122,morchen mit ayer gefult .iij. .xxxviij
0.123,morssel kuchlein .iij. xxxix. vnd .xlij
0.124,merrich wein mach also .v. .xvi
0.125,nesseln behalten fleysch vor wurmern .i. .xiv
0.126,nesseln mit wein gesotten .rc.v. .xx
0.127,obß wie man es lang frisch behalten sol .i. .xxxviij
0.128,ein al wie man in bereiten sol .i. .xxv
0.129,oppfel muß .rc.i. .xlix
0.130,oblaten gebachen .i. .lvi
0.131,opffel gebachen mit seltzamen farben .rc.iij. .vi
0.132,opffel gefult oder gebraten gebachen .rc.iij. .xxx
0.133,olant wein mach also .v. .xv
0.134,pasteten von krebßen .i. .xij
0.135,plaben wein oder wasser zu machen .rc.i. .xxxvi
0.136,prambermuß .i. .l
0.137,pfeffer von melb .i. .lx
0.138,pretzen mach also .rc.iij .xxiiij
0.139,pasteten nach wellischem sytten .iij. .xxv
0.140,poley salssen .iiij. .xij
0.141,rechbraten in der fasten .i. .ij
0.142,rein visch .i. .xxvij
0.143,rechmuß mach also .ii. .xxi
0.144,aber ein rechmuß .ii. .xv
0.145,rautten salssen .iiii. .xi
0.146,regiment zu halten in allen dingen .v. .xxxvi
0.147,sultz visch mach also .i. .vii
0.148,stockuisch .i. .xxxviii
0.149,suppen gut zu machen .i. .xxix
0.150,schwartz gemuß .i. .xxiiii
0.151,sangen uber iar .i. .xliii
0.152,ein schweinßkopff gebrest .rc.ii. .vli
0.153,streublein zumachen .iii. .xii
0.154,salssen grun von kreuttern .iiii. .i
0.155,salssen von knoblauch .iii. .iiii.v.rc.
0.156,saluey salssen .iii. .x
0.157,salssen von bomerantzen .iiii. .xiii
0.158,senff bereit also .iiii. .xiii.vii.xv.rc
0.159,speyß die nit recht maß hat ist schedlich .v. .xxxiii
0.160,tortten von krebßen .i. .xiii
0.161,turten gut zu machen .iii. .xxvi
0.162,vergult speyß mach also .i. .xxii
0.163,verhitzten magen bring also wider .v. .xxv
0.164,verkalten magen bring also wider .v. .xxvii
0.165,wurst von vischen .i. .iii
0.166,welsch nuß oder haßelnuß vber tar frisch rc.i. .xxxix
0.167,weinber vber iar .i. .xlii
0.168,wachtelbrey mach also .ii. .xx
0.169,wein wie man den machen sol zu krefftigung des leibs .v. .xiii.
0.170,wermut wein .v. .xix
0.171,czyger von mandel .i. liiii
0.172,czeichen einß krancken erkalten magens .v. .xxi.vnd .xxiiii
0.173,czu vil spyß bringt kranckheyt .rc.v. .xxxii
1.head,von fastenspeyß
1.0,das erst teyl ist von fasten speys vnd es hebt an an visch syeden
1.1,i. jtem wer do visch wol wil sieden. der mach stetes darvntter ein gutes rosch feuer on rauch. vnd wen dy gret auspoltzen so haben sie sein genug. schawm sie schon. vnd mach sie ab zu rechter masse. mit wurtzen. vnd saltz. versuch sie wol. vnd trucken sie mit essig abe. vnd leg sie ein trucken oder naß. vnd trag sie fuer. werden sie trucken fuer getragen so strew eytel guten gestossen yngber darauff
1.2,ij. jtem wiltu ein holbrotten oder genant einen rechproten in der fasten machen. nym veigen weinper erwelle sie in guttem wein. hack sie klein. see mel dar ein. vermisch es wol. mach es ab mit saltz vnd mit wurtzen. netz die hende in einem teigwasser. schlach die feygen vmb einen spiß alß ein holproten mit nassen henden vnd truck in wol an. leg in zu dem feuer. so er nun gebroten ist so schneid in nach der lenge auff an beden seyten am spiß mach huebsche stueck darauß vnd besteck sie mit mandelkern verguelt oder geuerbt vnd gib es dar. du magst zucker darauf seen oder ingber. den braten begeuest man auch mit milch schmaltz.
1.3,iij. jtem wiltu wuerste auß vischen machen. so schuppe sie vnd hack sie klein. stoß sie in einem morser thu wurtz saltz dar zu. fuel die dermer vnd seuedt sie ab als visch mit wein mach ein gelbß pfefferlein daruber
1.4,iiij. jtem kuechlein von vischen zu machen welcherley geschlecht das sey. bereit sie schon. fach den schweiß auff vnd loeß gret ab behalt dz haupt vnd schwantz vnd dz ingeweid wuerff die gal auß. so nym den die visch vnd hack sie klein vngesotten also rohe. stos wol in einem morsser thu mel weinber vnd gut wurtz saltz vnd schmaltz dar vntter. das bach wol vnd mach das in ein ziseuenlein mit geriben leckuchen so ist es bereit. das ander von den vischen. haupt grot vnd ingereuesch. dar auß mach ein voressen schon gesotten in wein vnd abgemacht als ander visch gegilbet vnd gewuertzt. versuch es an dem saltz. vnd trag es fur. dz sein zwey essen gar hoflich von vischen gegeben.
1.5,v. jtem wiltu machen dreyerley essen von einem visch dz doch der visch noch geduncken gantz pleib. schlach einen hecht oder sunst ein andern visch schon bereit in drey oder in vier teyl. das erst teyl leg auf einen rost vnd brat das. dz ander teyl seued mit wein ab vnd wurtz. das drit gesultzt. das vierd der schwantz gebachen vnd der visch sol zusamen gelegt werden yedes stueck nacheinander alß er gantz sey. das haupt zu dem ersten. darnach das mittel stueck. darnach den schwantz gerad an ein ander vnd mit gehacktem peterling wol bestreuet vnd dar gesetzt. dar bey soll gesetzt werden gut salssen oder essig in vil kleine schuessellein so ysset ein gast anders dan der ander vnd ist seltzam.
1.6,vi. jtem ein meysterliche galrat vber visch als die salm vnd ander groß rein visch. die visch mach zu gutten stuecken spiß ye zwey oder drey stueck an ein hueltzen spißlein. vnd seud sie also ab mit wein vnnd essig saltz vnd wurtz. behalt die brue als vor geschriben stet. bee das brot vnd thu im als vor. wer das die galrat zu duen wuerd. so nym lorper bleter oder die schaln oder auf ein halbe lorper vnd stoß sie mit dem gebeeten brot mit der visch bru. treib das durch vnd temperir es vnd versuch es ob es recht gemacht sey mit wurtzen vnd saltz leg dan die visch stueck ein vnd schuet die galradt vber vnd las gesteen. wiltu gern so see aber ingwer daruber oder zymet oder muscatplut vnd gilb es.
1.7,vij. jtem gesultzt visch bereit also im sumer so sye doch nit gerne gesteen. wen du die visch bereittest. so behalt den sch weißvnd die schuppen.vnd grat. thu es in einen hafen. vnd seut es mit wein. schaum es schon vnd schut es in einen morsser stoß es wol vnd streich es durch ein tuch mit seiner eygenen bru dar in es gesotten ist. ein lorperplat dar inne gestossen vnd durch getriben so gestet es. leg die visch eier als vil du schusseln wilt so sie schon gesotten sein. nym dan die visch bru thu die schuppenbru dar vntter mit wurtzenvnd allen dingen versuch was da gebricht essig saltz oder gewurtz im geschmack las es in einer pfannen erwallen einen wal. vnd schut es dan vber die visch die las erkalten ym lufft vnd serze sie dan ein. wiltu mandel oder weinper dar auff strewen dz thu bezeitten ee sie halbweg gestendt so beleyben sie also gut vnd rein.
1.8,viij. item wiltu visch behalten das sie lang frisch beleiben so leg sie in ein feslein oder in ein erden haffen vnd geuß dar auff gutten essig vnd leg peterling dar an vnd begrab dz in ein grub von frischer erden.vndwen du dy visch vnd essig außnimpst so geuß alwegfrischen essig wider daran. vnd deck das mit gutten decken wider zu so bleiben sie lang zeit frisch vnd werden nit stickent.
1.9,ix. item gesulzt krebß mach also gar ein hoflichs deuigs essen on schaden. seund die krebß mit wein ab schell die schern helßvndschwentz behalt dz ander wurtz es besunder.nun mach die bru also. nym bersig die klein sein. seude sie in wein vnd essig als vil du ir haben wilt oder bedarffest schut sy auß.vnd nim die galle auß den kopffen. nym dan die beuch sher vnd schwantz. stoß sie wol in einen morsser zutreib sy mit der bru dar ynnen sie gesotten sein durch ein tuch. nym darnach aber frische krebs vnd nur die geschelten scher vnd auch schwentz. thu sie in die durch getriben krebß in ein pfanne. erwel sie schon ein kleinen wal mach sie ab von wurtzenvnd saltzen versuch sie was in geprech vnd laß erkalten
1.10,x. item ein ander galtradt zu den gemachten krebsen nim krebß wie vil du wilt seud sie ab in wein vnd essig. thu die schalen ab.vnd thu dz bitter auß den kopffen schel die sche re vnd die beuch. thu sie in ein morsser vnd mandel vnd ein weißbrosemlein brotz darzu. stoß wol mit gutten wein. treib es durch ein tuch.vnd thu es in ein pfanne vnd schmaltz dar ein. vnd mach es ab mit wurtzen vnd saltz. versuchß. wer es den zu starck. so temperirs mit wasser. also dz essig. wein vnd wurtz recht maß haben. gib sie auf. setz sie fur kalt oder warm bestrewe sie mit welschen weinbern.oder mit frischem ingwer so du sie warm gibst. wiltu sie kalt geben vnd wol gestanden sey so besteek sie mit mandel.
1.11,xi. item gefult krebß mach also. seud sie in wasser schel sie schon. vnd leg die gutten grossen scher vnd schwentz besun der. nym die andern geschelten klein krebß hels bauch vnd scher die hack gar klein vnd schlag frisch ayer darunter so vil vnd die menig der krebß ist. mengste sie ab mit wurtzenvnd saltz vnd gilb sie ein wenig. hack peterlein darein nur die pleter vnd keinen stengel. knid es in einem rohen aye wol. so beleibe es klebrig vnd beleibt bey ein ander. nym dan die hofel oder die ruckschalen. vnd ful sie wol sturtz einen andern hofel dar vber also das ein haupt hin sag das ander her ein bauch geen dem andern. wiltu sie dan braten so stoß zwen oder drey an ein spißlein. leg sie auff ein rost. thu in nicht zu heyß. biß dz die ful erstarck vnd gerecht werd. so gib sie alß warn fur. wil tu sie den rosten in einen schmaltz biß die ful genug gewin. dz magstu auch thun biß sie gerecht werden gib sie auch hyn. vnd nym dan das ander teyl der behalten krebß schon geschelt vnd rein bereit thu sie in einen morsser vnd ein bro sem brotz dar zu gebeutelt oder schonß stos wol treibs durch ein tuch. so leg den die aller grosten krebß schwentz vnd sche ren darein. mach sie ab mit wurtzen vnd saltz. las erwallenvnd richt sie dan an. dz heissen gestossen krebß. danach ist ein kluge hofligkeit darauff wen die bruschon bereit ist der gestos sen krebß abgegilbt gewurtzt vndgesaltzen. so nym dan ein weiß brot vnd mach dz innen hol alß sturtz oder glocken weiß nit zu großvnd zu hoch. stoß die geschelten schern dar ein vnd sturtz sie in ein schusseln. ij. iij.oder iiij. sturtze darnach die gest vil sein vnd schut den die gestossen krebs daruber wo es bloß wer dz beschut mit einem loffel.vnd leg die kleinenschwentz beuch vnd scher vmb vnd vmb darzu gedruckt in die bru das nichtz nit bloß sey. vnd trag es dan fur. bespreng es wenig oben mit lautterem schonem milchschmaltz
1.12,xij. item basteten von krebssen mach also in einem starck en teig vorgelegt einem teighafen in einem hafenscherben mach ein deck daruber vnd leg sie darneben seud die krebß on saltz schel sie schon vnd leg sie zu samen vnd hack peterlein gar klein. nym ayer vnd klopf sie gar wol die schut in den teighaffen. schneid gut birnen lenglet schnitz vnd stoß sie in die ful. nym feygen vnd weinper die thu darein vnd stos die krebß scher schwentz beuch al nach der leng darein nym dan ein gutten wein den mach ab mit wurtzen.vnd saltz. versuch dz. was im gebrech. vnd schut es ein den teighaffen vber die ful. vermach die deck daruber von dem teighaffen. vertempffe es wol. schlach ein ay.oder zwey beschlach die re fftren fft damit so weichen sie nit. thu ein schmaltz zwischenden teig hafen vndscherbenvnd setz in in ein backofen. laß sie denoder braten. lug ye darzu gibt es rauch so print es an dz wendt mit dem zu goß deß milchschmaltz so gereth es wol.
1.13,xiij. item zu machen ein torten von krebssen. mach einen torten deick vor gelegt in ein pfan die schmaltzig sey mach ein ful ayren vnd geribem keßoder geriben leckuchen was du wilt yr eins vnd temperir es gar wol vnd nit zu dunne. schut es in die teigkpfan. ist es zu dick so vermisch es mit guttem rawm milch eben gerecht. mach es ab mit wurtz vnd saltz vnd saffran vnnd peterlein. du magst. nehmen saluey. boley wol gehackt. ist alles gut oder ander gut wurtz. temperir die ful da mit.vnd stoß dy krebß ein. wiltu birn darein thun feigen oder sueß opffel lenglicht geschniten vnd mit den krebßen darein gestossen das ist gut. mach die deck vber die teickpfannen. schuet schmaltz darauf. setz vber ein klein kolen gluet. vnd ye paß vnd paß rosch koln darumb. oder reibe die pfanne vmb vnd vmb vnd wart auf den rauch den dempff mit schmaltz. vnd wen die deck braum wirt so hat es sein genug setz den teighafen also gantzen auß in ein weitte schussell vnd trag es fuer vnd mach dan stueck darauß. vnd leg den gesten fuer gar hoflichen das stet wol von krebsen.
1.14,xiiij. jtem ein gebaches von krebsen. bereit dy krebs gar schon. mach ein gelbs teiglein von ayren abgewurtzt vnd gesaltzen nit zu duen oder zu dick. welg die krebs darinne yedes stuecklein besunder. vnd bach sie. aber die kleinen scher vnd brocklein mach in kuechleins weiß oder in strauben weis vnd bach sie. hastu nit schon ayer. so nim ein wenig saffran darzu vnd trag dz bachen allso warm fuer. das ist gut. wiltu honig oder zucker darauf seen das ist auch gut.
1.15,xv. wiltu machen ein mueslein von krebsen. mach es also von hofflichen varben on schaden das stet woll zu gesichte. nym gutte milch vnd auch kornplumen safft dz ruer vnd temperir es woll durch ein ander. thu auch schones mel dar zu. vnd temperir es noch baß. bereit die krebs gar wol. wuerf nur die gallen auß dem haupt. so magstu sie stossen mit wein bereyt oder mit schaln vnd all. thu ein weis brot darunter drucks durch ein tuch. mach es ab mit wurtzen. vnd mit saltz vnd thu es in das mußlein vor gezworen mit mel vnd mit milch temperir es wol mit einem loffel. ist es vor nit abgemacht mit wurtzen vnnd saltz so mach es dan ab. ist es zu dicke so mer es mit milch zu rechter maß. thu es in ein schmaltzig pfann. laß es sieden als ein kindt muß. wiltu das warm geben ye mer gestoßner krebs in dem muesleinn seinn ye besser zu gutter dick vnd wenig schmaltz darauf gezetelt. vnd ein klein frisch yngwer darauff geseet vnd setz es also heiß fuer dz helt gutte dewung. wiltu dz kalt geben so sol dz mueßlein mit wein oder essig gemacht werden. oder die krebs suellen mit wein oder essig gestossen vnd durch getriben werden. das selb mit einem steueblein melbs ein mueslein gemacht vnd abbereit mit wurtz vnd saltz darein gelegt die gutten grossen krebs schwentz vnd scher allein. wol erkalt dz trag fuer. fuer ein gebrates. vnd fur ein seltzams essen.
1.16,xvi. jtem visch krebs vnd allerley obs das do ist kalter natur. auch milch vnd wasser muß man mit wurtzen ab temperiren. aber kranck leuet heysser natur bedurffen wurtz vnnd vil saltz nit. wen ir gebrech mert sich dauon. auch guter starcker wein vngemischt mit wasser verderbt sye. erkennestu deine natur so erkennestu auch was wider dein natur ist. darnach bereit dein essen.
1.17,xvij. jtem einem kalten menschen der do ist kalter naturen den verderben alles dz do kalt vnd schleimig ist. als visch ye feyster ye schedlicher. er mach sie oder bereit sie wie er woll. isset er dan visch vnd trincket auch dar zu wasser so befelt in der kalt siechtag. also auch die verdorben vnd zehen wein. vnd die gemachten wein bringen den todt. hierumb gedenck wie dein essen vnd getranck bereit sol werden vnd geschickt. vnd was deyner natur zu gehor. der rechtz leben haben woll vernufft vnd langleben der nem sein selbs war. jederman nach seinem staten. als die vier complexion geordeniret sein von got in den geschopf. heys kalt trucken vnd naß. dz kunt ich al mein tag gentzlich nie erfaren. doch huelft man der natur in maßen mit ertzney vnd mit lassen. vnd derfrawen heimligkeyt grosser ir vnmessikeit in vnordentlichenn wercken. darumb muesen ir vil sterben. vnd vil der junckfrawen die weder ere noch gesundt nimer beschawen noch nit alt werden also muesen ir vill verderben die nit vnderscheidung volgen vnd scham haben.
1.18,xviij. item wiltu krebs sieden dy thu in ein hafen. vnd verdeck sie gar wol. geueß wein essig oder wasser daran. vnd saltz sie mach auch ein feuer stets daruntter. vnd wen sie rot werden so haben sie sein genug. die sol man heiß fuer tragen in verdeckten schuesseln. dar zu mag man weigssel salssen haben zu vischen vnd krebssen so man gest hat.
1.19,xix. jtem merck wer visch vnd krebß isset der huet sich vor milch vnd wasser trincken.
1.20,xx. jtem zu machen kuechlein von krebßen. man nem krebs man sied sie mit wasser vnd saltz. schel sie schon. nym die hels scher vnd schwentz. mel saltz vnd wurtz hack dz vill schon bestrich die hend inwendig mit honig vnd welg die kuechlein zusamen. gilb ein teiglein vnd zeueg die kuechlein durch bach sie praun vnd gib sie fuer trucken oder in einem ziseuenlein so man sie trucken geit so besee sie mit zucker schon.
1.21,xxi. jtem ein kuechlein mach von duerren birnen oder von großen nutzeln alß melbirnen. eschenbacherin. wasserbirnen kolbiren oder schmaltzbirnen wol gedert in einem backoffen vnd die behalten vber iar. so man die kochen wil. so muß man sie sauber auß warmem wasser schon butzen vnd stielen vnd trucken lassen. die dienen zu manchem essen. wer sie in wein seuedt. vnd zu feigen legt in ein ziseuenlein dy helffen als feigen vnd ersprossen die richt. schon abgemacht. wil man kuechlein darauß machen. schel sie schon. vnd send sie woll. stoß in einem moesser mit mel vnd mit leckuchen vnd gilbs. ein wein oder ein milch geueß daran. so muesset es sich schon thu sie auß. klopff ein frisch ay. vnd bestreich innen die hend vnd welger dy kuechlein wol zu samen dz cleiber sei. zeuch sy auch durch ein gelbs teiglein. heb sie auß mit einem loffel in die pfannen. vnd back sie schon. seued wein vnd honig in einem pfenlein damit bespreng sie schon. dz trag fuer. wan es ist ein hoflich dewigs essen.
1.22,xxij. jtem wer durre gesotten birnen in alle fuel mocht gehaben die dienten fuer feigen vnd dewten sere in bloden lewtten
1.23,xxiij jtem solch birn auß einem brotpfeffer zu essen ist ein gut arm mannes kost rucken brot darein gerert vnd gessen. das speist woll vnd sterckt boßen magen. abgemacht mit saltz vnd lautter ingwer nur mit wein vnd mit essig.
1.24,xxiiij. wiltu gesaltzt morchen machen. hastu visch brw als von gesaltzten vischen die sein gut. hastu der nit so mach eine also. nym ein wenig essig vnd wasser vntter ein ander seued vier klein persig darin. oder hausen blassen vnd lorper oder die pletter. vnd treib es durch ein tuch. laß es gefallen. seyge es ab vnd saltz vnd wurtz es ab. vnd darnach schuet es vber die selben morchen. wiltu die bru gelb haben. so thu saffran dar ein. laß es ston biß es gestet. so mach geschelt mandelkeren vnd besteck es hubschlich dz stet wol. vnd trag es dan also dar so ist es gerecht vnd gut. jtem solche fuel mocht man auch in krebs schalen machen oder da mit fuellen.
1.25,xxv. item wer einen al machen wil der zuech im ab die haut. vnd laß die haut bey dem haupt. schneid in auf. vnd nim dz ingereuesch vnd die gallen auß. so hack den peterling saluey beymenten vnd merteln oder gutte krueter gar klein. temperir es mit essig oder guttem wein dz es wol feucht sey. nym den yngwer neglein wol gestossen muscat vnd saltz vnd thu es in dz geheck. fuel den al da mit. vnd bestreich in vmb vnd vmb gar wol. vnd zeug im die haut wider vber biß zu dem schwantz leg in auf ein rost. laß in braten oder mach stuck darauß vnd reihe sie an ein spislein von holtz gemacht breitlet. vnd wende in bey dem feur vmb biß du dar durch greiffest so hat er sein genug. vnd er bret auch also in seinem aigen schmaltz das man im sunst nichtz darf thun. richt in an vnd setz salssen oder gestosseu ingwer da mit fuer.
1.26,xxvi. jtem biberschwentz vnd der visch wie sie genant sein gut gebraten vnd yngwer darauf gestreut. warm fuer getragen. aber wiltu die sieden so ist gut ein pfefferlein daruber gemacht oder ein ziseuenlein mit leckuchen abgesetzt darauf pfeffer wol gestossen gestrewet.
1.27,xxvij. jtem stockvisch muß man pleuen vnd einweichen mit wein oder mit wasser gesotten sein gut mit wurtzen ab bereit oder gemacht.
1.28,xxviij. jtem reinvisch vnd bolcken in wasser ab gesotten vnd kraut dar bey oder salssen ist gut die selben visch vnd alle geren:echt duer visch mag man in pfeffer geben oder neben suppen oder kraut in allen fastagen.
1.29,xxix. jtem wiltu gutte suppen machen. so nym die duerten ruben brw vnd leueter sie schon mit abseigen oder durch ein tuch in ein pfanne. vnd wenig honigs darein. mach es ab mit gntten wurtzen vnd saltz versuch es wol vnd geueß den vber du magst ein erbeyß brw da mit bessern vnd zu allen andernn suppen von gebeeten brot vnd ingwer darauf gethan. wiltu erberen lewten solch suppen geen an fastagen so see zucker darauf vnd heisse visch dar bey also trucken.
1.30,xxx. jtem wiltu machen ein gut muß von kirschen brich die stil ab vnd stoß in einem morsser mit kern vnd al. nym feigen weinber auf ein essen. nym weiß brotschnitten die weich in wein temperir es durch ein ander streich es durch ein tuch mit anderm wein mach es nit zu dick noch zu duene. thu ein steueblein mels darein vnd schmaltz thu es durch ein pfan zu reib es gar wol. vnd die weil es seuedt als ein ander muß richt es an vnd see lautter schmaltz vnd wurtz darauf. trag es dan also fuer. vnd also magstu auch amerelen. weigsel. eerper mueßer machen. vnd rotter wein zimpt dar zu baß dan der weisse vnd dz steueblein melbs sol man vor hin wol mit dem wein zwern ee man das ein thut. den ruer es gar wol biß es geseuedt so mueßet es sich gar wol vnd stet schon.
1.31,xxxi. jtem wiltu gerennet milch machen. nym reiß vnd stoß den klein schlach in durch ein siblein. nym geschelt mandelkern stoß sie woll mach milch. die besten seyg ab. vnd nym die andern setz sie zum feuer bewar das sie nit vberge vnd an brinne. thu das reismelb darein ee dz die milch heiß werdt mach dar auß ein dicks mueßlein. schuet es darnach in ein feuechte schusselen las kalten. schneid es in stuck weckleinß weiß vnd lege es in ein andere schuessel. so nym dan die dick milch von mandelmilch. geueß die daruber bestecke das mit mandel vergult oder geferbt.
1.32,xxxij. hie ler ich verguelden muß oder was von gebraten oder gebachen das kalt ist. mach ein klein honig wasser bestreich die metal da mit vnd scheueß das golt oder silber darauf als naß vnd druck es mit baumwollen zu wo es nit gleich leit. du magst leckuchen oder ander sach also verguelden sunst thaug kein ander assit zu essenden dingen. mach ein hueltzen scher da mit du das golt hebest. vnd ruerre das mit plosser handt nit an. es verdirbt anderst.
1.33,xxxiij. jtem ein blabes muß mach also von mandel vnd von reiß. stos korn plumen gar wol mit wasser drucks durch ein tuch das behalt. stoß mandel mit dem selben wasser. vnd zwing es aber durch so hastu ein blabe milch. dauon mach dz muß mit reiß oder ein weitzen mueslein. wiltu gerenn so strew klein weinber darauff. vnd versaltz nit. vnd laß es nit anbrinnen. die mueßlein sten gar woll in newen zinnen schueßeln. oder in weissen hueltzen schuesselein.
1.34,xxxiiij. wiltu machen ein schwartz gemueß. so nym weinber opffel birnen. gebraten oder gesotten vnd zucker. ein wenig melbs vnd wurtz vnd saltz. das zu treib mit guttem wein gar wol thu es in ein pfan laß den wein ynne sieden. ruer es wol versuch es vnd gib es dar.
1.35,xxxv. jtem ein gut gemueß von mandeln vnd von vischen thu dz ingeweid auß reinig dz vnd hack das wol wart auf die gallen. nym das bret der visch seued es ab an wurtz mit wasser dz seig ab thu die brue hin stoß die visch gar wol mit mandel milch vnnd mit weissem brot geweicht in mandel milch treib es durch mit gesotten weichem reiß. thu es in ein pfanne vber ein feuer. laß es erhitzen. rur es wol vnd versaltz sie nicht. ist es zu dick so thu mer mandel milch dar zu. mach es ab mit zucker vnd setz es fur.
1.36,xxxvi jtem wiltu blawen wein oder wasser haben in schonen glessern. das magstn mit kornplumen saft vermischen oder mit einer lautteren milch.
1.37,xxxvij. wer aber die gruenen farb haben wil der stos peterling zu allen sachen als vor verhort ist.
1.38,xxxviij. hernach volgt wie man obs lang füsch behelt. wiltu opffel vber iar frisch behalten. die leg in einen trucken keler auf ein hurdt hoch von der erden auf frisches stro vnd dz sie wol geraum ligen. wo einer malig wirt den wurf auß. den allem obs ist nicht anders dan als den reudigen schaffen.
1.39,xxxix. wiltu welschnus oder hasselnus frisch behalten so leg sy in frischen sandt in ein ecken eines trucken kelers. vnd nicht in die hefen wan sie beleiben nicht.
1.40,xl. jtem was man die leng behalten wil von vischen vnd wilprat das muß man saltzen vnd derren vnd trucken behalten also ist es auch gestalt vmb alles fleisch.
1.41,xli. jtem frucht die man vber iar behalten mag zu kochen der weigslen oder kirschen in dem bachofen behalt sie in ein keßkorb der do lufftig sey oben in einem hauß wen du ir bedarffest zu saltzen in der fasten oder zu andern zeitten so du es haben wilt so leg ein in ein schussel vnd geus frisch brunnen wasser darauf so kumen sie in ir recht alte kraft. die mag man fuer geste tragen vnd siech leuet da miterfrewen vnd allerley muesser da von machen als vor stet.
1.42,xlij. wiltu frenchisch weinber behalten nym ein hengel als do x. oder xij. trauben an hangen. mach ein gutten laymen dun mit brunen wasser in ein weit schaf vnd stos die hengel dar ein dz sie nit vntten an rurren vnd henck sie in ein keller biß darffest der mach also vil oder wenig vnd wen du sie bedarffest zu seltzamen zeiten so fuel ein schaff mit brunnen wasser henck sie darein alß lang biß der kleib erweicht vnnd floße in ab. darnach begeueß sie mit anderm frischen wasser schon laß trucken vnd trag sie den fuer
1.43,xliij. jtem sangen vber iar zu behalten alß korn oder weissen so nym sie in der gruene ab so sie seng sein vnd derre sie in einem bachoffen oder an der sunnen. behalt sie empor alß die kirschen vnd wen du die haben wilt so leg sie in frisch brunnen wasser sie kumen wider zu ir krafft da mit seued iung huener oder mach sie ab mit einem kleinen specklein vnd saltz. oder mit milchschmaltz auch seind die wild vogel gut darin gesotten vnd dewig. jtem duerre birn von allen geschlechten mag man also behalten.
1.44,xliiij. item von duerren ruben vnd steckruben die aller besten so man iungen gereuechten prueling darunter seuedt vnd mit milchschmaltch vnd saltz abgemacht dz ist gerecht.
1.45,xlv. jtem gereuecht fleisch mit nesselen das leit vnd wuermet nicht vber iar.
1.45a,mueßer zu machen.
1.46,xlvi. holdermuß zu machen. nym holderbluet vnd brock sy in ein siedenige guete milch ein gut teyl laß sieden treib es durch ein tuch mach einen hertten teick von ayren vnd wel dar auß duene pleter. schneid den teigk klein in wuermleinß weiß thu in in die siedigen milch dz sie ymmer sied. vnd ruer dz wol dz es sich vermisch. saltz es vnd mach es ab mit milchschmaltz
1.47,xlvij. jtem ein ander holdermuß von beren. nym die holderbere wasch sie schon. nym den weiß gebets brot. stoß dy ber vnd das brot mit guttem wein oder huenerbrue. thu geriben leckuchen oder honig dar zu mach es ab mit wurtzen treib es durch ein tuch in einem haffen oder in ein pfannen laß wallen vnd see wurtz darauff. jtem wiltu machen ein muß von mußbirn. so thuee in alß den holderberen
1.48,xlviij. jtem ein ander muß von birnen. nym ein weit kurtz heffelein schneyd birn dar ein die gut sein. schel zwiffelen vnd thu wein saltz vnd schmaltz daran verdeck es wol vnd setz in die glut es verzert sich vnd mußet sich selber richt es an vnd see ingwer dar auff.
1.49,xlix. jtem ein opffel muß on zwiffeln mach also. schneid klein schnitzlein ein wenig milch oder weins. auch wurtz saltz vnd schmaltz verdeck es wol laß sieden bei kleinem feuer.
1.50,l. jtem ein brombermuß oder ein weigselmuß mach also. stoß die bromber oder weigseln in einem morsser thu weißbrot dar zu vnd streichs durch ein tuch. nym dan mel vnd milch dz zwir gar wol thu es unter ein ander in ein pfannvber dz feuer ruer es wol vnd versaltz nit. dz wirt ein brand muß richt es an vnd see ingwer dar auff. die pfann sol sein schmaltzig oder thu schmaltz daran das es nit anbrin. ist es zu dick so meer es mit milch.
1.51,li. jtem maulber muß mach auch vnd wurtz es ab also in einer pfan oder hafen.
1.52,lij. kirschen muß oder amerelen muß mach auch also on dz man die mit kern vnnd all stossen muß durch getriben mit wein wasser oder fleisch brue.
1.53,liij. wiltu machen ein gruen mandel blaw oder gelb so acht vmb mangol oder tateln kornblumen oder vmb ander gruen kraut dz nit schmeck als rautten vnd ander schmeckent kraut wan es nem dem mandel sein kraft. so entaug kein ander farb den von blossen kreuetern die nit schmack oder kraft haben vnd doch gut farbe haben. doch stoß der mandel vil oder wenig mach ein milch als sie ist dar zu mach ein gute visch brue do bersig in gesotten sein vermisch es wol vnd las gesten so ist es fein vnd gruen. dz ist ein gruen milch. also magstu sie von saffran gel machen von kornblumen blaw. vnd von rotem vermisch rot wie du wilt so du sie wilt fuer tragen so brich sie auff ein schuessel als glaß milch vermisch den zucker vnd saltz mit ein ander das trag darauf nit zu vil vnd setz es fuer. wltu guelden mandelkern oder weiß vnd verguelt darein stossen vor erbern gesten das ist gut vnd gerecht vnd ein hoflich essen.
1.54,liiij. jtem wiltu machenn ein hofliche zigeren von mandel so nym mandel alß vil du wilt stoß den klein vnd streich in durch ein tuch mit wasser vnd mach die milch warm in einem hafen ruer sie gar wol nym ein gelebte brue von vischen vnd bersig gesotten oder von kelbernn oder schaffuessen gesotten woll lautter gestanden abgesaltzen vnd die mandel milch da mit vermischt. laß erkalten vnd gesteen als ein sultz brich sie dan auff ein schuessel bestreuet mit zucker vnd setz es fuer
1.55,lv. jtem wiltu machen ein keß von mandel milch. nym ayer schlach sie in die mandel milch gar wol getemperiret. seued die wol saltz sie ab wiltu wurtz dar ein thun. oder wiltu sie gelb machen dz machstu thun vnd wen sie gesotten ist vnd von den ayren hert wirt so teuech sie mit einem loffel wol zusamen thu den ein seich tuch in ein pfeffer pfan das ist ein durch schlack das breit woll vber vnd schuet die keß darauf. vnd las dz molcken gar wol abgen wiltu ij. iij. oder iiij. schuessel machen oder wie vil du wilt. richt sie an vnd besee sie mit zucker. vnd gib sie dar.
1.56,lvi. jtem gebaches von oblaten mach also. nym feigen weinber erwel sie vnd hack sie klein mach es mit wurtzen vnd saffran ab vnd saltz dar zu temperir es woll. nym ein oblat vnd zeueg die feigen dar auf mach vnd setz ein ander oblat dar vber zeueg das durch ein teiglein von weissem mell vnd back sie schon. jtem wiltu machen ein gebaches von mandel vnnd von reiß. stoß den mandel mit wasser vnd auch ein dieke milch. vnd stoß den reiß trucken schlach in durch ein siblein las die milch erwallen. see das mel darein ruer es wol vnnd mach ein dickes muß. mach ein duennes teiglein mitt warmem wein gilb den woll vnd schuet das muß auß auff ein schonß bret das feuecht sey vnd laß kalten dan schneid davon als weck vnd auch als vinger lang wie du wilt zeuech dz durch ein teiglein vnd bach es.
1.57,lvij. jtem ein gut gezogen gebachens mach also. nym feigen weinber vnd erwel sie in eynen wein. stoß in einem morßer. misch mel vnd wurtz dar zu vnd mach huebsche kuechlein darauß die zeuech durch ein teiglein vnd bach sie schon das mueslein mach von warmem wein vnd von weissem mel vnd gilb es schon. so werden die kuechlein gelb vnd schon die sol man trucken fuer tragen das steet wol
1.58,lviij. jtem ein hoflich essen von erbessen. seued vnd belge die erbes schon mit einem wasser. seig die brue ab vnd behalt sie zu gebeetten suppen ab gemacht mit wurtzen kaum zu brueffen vnd gegilbet. nym der erbeyß in ein sauber becken zu treib sie mit einem grossen loffel gar woll. nym ir auff ein essen vnd thu sie in ein pfeffer pfan schlach sie durch mit der hend in gut schueßeln hab die pfann hoch so werden die erbeß gezettelt alß regenwuerm sein groß vnd klein die bewar gantz zu behalten das du sie nit brechest vnd eben in die schuessel kumen vnd nit vberhangen das laß gesteen. vnd nym vnd seued einen gutten wein mit honig darueber besprengt vnd zucker darauff geseet dz schmeckt wol so die erbeys nit versaltzen sein darumb versuch dz am ersten ee du die brue abseigest vnd abgilbest. jtem auß dem andern teil der erbeißen mach gute kuechlein also. besee die hend mit mell vnd welger die kuechlein zusamen mach ein teiglein von gilbtem wein vnd zeuech die kuechlein dar durch. heb sie mit einem loffel darauß in die pfanne vnd bach sie wie vil du ir wilt vnd mach ein gute erbeißbrue darueber gegilbt vnd abgemacht von saltz vnd wurtzen richt es an. strew weinber dar ein vnd ein lautter milchschmaltz hoflich verdeckt fuer getragen einem fuersten.
1.59,lix. jtem aber von erbeyßkuechlein gebachen linde vnd gut in einem pfefferlein von gebetem weissen brot abgemacht mit saltz nach seynen rechten versuch es.
1.60,lx. jtem wiltu machen ein mel pfefferlein behendigklichen so bren ein mel in einem schmaltz nit so fast temperir es mit wein gilb vnd wurtz es ab. bach erbeys kuechlein vor gelert vnd schuet den pfeffer daruber. warn dich kleiner gesotner weinber die strew dar ein vnd mach den pfeffer dar mit es sey mit wein oder wasser.
1.61,lxi. jtem wiltu ein hoflich essen deinen gesten geben an fast tagen fleiß dich der erbeys kuechlein vnd der gutten hurzelbirn schon geschelt vnd bereit die leg zu den erbeis kuechlein in ein schuessel nym dz birn wasser. vnd ein wenig honig daruntter mach ein ziseuenlein oder ein pfefferlein schon abgemacht nach seynem rechten vber die kuechlein vnd die birnen dar auf gethan ein lautter milch schmaltz vnd frisch ingwer vnd trag es fuer. hastu der birnen nit so mach gebraten opffel gefierteilt oder in einem teiglein vmb gewent vnd auch gerostet ein einemm schmaltz.
2.0,das ander teyl ist von fleysch speyß.
2.1,i. jtem der ein gut essen von huenern machen wil der thu also wenn dy recht vnd wol gesotten sein. so zu leg sie in vier teil. nym dz bretig vnd hack es vnd stoß wol in einem morßer also. nym haupt. kragen vnd alles ingereuesch dz hack vnd stoß do mit. nim ayer peterling vnd zwir ein loffel vol weiß melbß dz schuet dar an mit wasser oder mit wein gegilbt mit saffran. so das alles wol gestossen ist so thu es auß. vnd nym die ander glyder der huener vnd beschlach sie mit gestossen deig vmb vnd vmb yedes stueck geleich als kuchen. netz die hendt in wein streichs wol zu vmb vnd vmb legs in die alten huenerbru in einen weitten hafen dz auch die selbig bru dar vber gee. vnd laß es auch also sieden. auch weiß dz die alten feysten huener gut dar zu sein. so es nun gesotten ist. so mach die brw mit saffran ab mit wurtzen vnd saltz strew peterling dar vber klein gehackt vnd richt es an. wiltu das besser haben so nym feigen vnd weinperlein in dz geheck kaum zu prueffen vnd wie klein die glider sein sol man doch doch yedes besunder vmb schlahen vnd ein legen. ein solch geheck on mel mocht man zu gutten huener fuellen machen.
2.2,ij. wiltu machen huenner fuel so laß die leberlein vnd meglein vor wol sieden vnd hack sie klein in dy fuel da mustu essig vnd rautten zu haben vnd pfeffer ist ir wurtz der sie gern ysset das gehort groben leuettenn zu.
2.3,iij. jtem wiltu ein gut hun sieden oder braten oder fuellen so bereit das hun gar schon vnd weiden es. vnd schuerf die derm vnd nym kopf. kragen. leber. magen. vnd alles ingeweid vnd seud es in einem hafen oder in einer pfannen an die statt dz hack gar wol mit peterling schlach rohe ayer darein vnd wurtz es ab vnnd saltz es. hack ein atlas specklein darunter vnd klein weinber oder gebraten birn das knid gar wol unter ein ander das ist also dy fuel. ist den nun bereit dz hun entbloß es wol vmb vnd vmb. vnd fuel es schon mit einer seyt farb strick es zu vnd erwel es in wasser da wein vnd essig inne sey das es er star vnnd die fuel erkeck. stoß ann las bratten sitlich vnd begeueß es ye an dem wenden dz ist gut. so du nun das hun wilt sieden. so bedarf man das ingereuesch nit sieden hack es vngesotten vnd bereit die fuell da mit alß vor vngeseued einß mit dem anderen in eytel wasser vnd saltz zimlich der hafen sol weit sein das es nit an brin. faym es schon vnd bedeck es wol vnd geueß lutzel dar an so beleibt die brw wol geschmack. so du es wilt an richten. so magstu es mit wurtz vnd saffran ab machen vnd versuch es woll.
2.4,iiij. jtem wiltu machen gestoßne huener. so seued dy alten feisten huenner wol. faym die brw vnd mach sy lauter als ein brw von einem wasser vnd geueß nicht mer daran. saltz es. verseued es nicht. thu dy huener auß vnd behalt die brw. seig das faist ab in einen andern hafen vnd die mager brw aber in ein anderen die las also steen. den wuerf die huener auf die banck zeuech die grossen bein auß vnd hack sie dan gar klein. weich ein weiß brosembrotz in die mageren brw gar wol vnd nym dan dz brot vnd die huenner vnd stoß gar wol in einen morsser zwing es durch ein pfeffertuch mit der alten huenerbrw stos es ander weit vnd zwing es aber durch. ist es zu duenne so thu mer weißbrot dar ein vnd zwing es durch. ist es zu dick so zwing es on brot durch thu es in ein pfannen erwel es vnnd mach es ab mit wurtzen vnd mit saltz. alß es nun durch ist gangen das sein vnd heissen gestossen huenner. thu darauf ein lautter schmaltz vor behalten. also merck allerley vogel gestossen also gemacht vnd mit seid farb ab gesotten.
2.5,v. jtem von anderm fleisch dz man stossen muß als alten krancken menschen die der zen vnd kewens nicht vermogen. nym kalbfleisch oder wiltprat oder ander fleisch das do bretig sey als do man knopflein auß mach solch fleisch dz neuelich geschlagen wer frisch vnd schon. seued es on saltz schaum es vnd seyg die brw lauter ab vnd schon die behalt. stoß in einem morsser gar woll mit ein wenig semelbrot dz streich durch ein tuch mit der brw vor behalten vermisch die mit wein vnd essig. doch zu brueffen. wiltu das dick haben so klopf ayer totter mit der selbigen durch getriben brw. wiltu es duene so laß on ayer beleiben aber mit wurtzen vnd saltz vnd darauff lautter milchschmaltz vnd gib es dar. wiltu es dan duen dar geben. so mach gebeetz brot vnd gib es duen fuer ein suppen so ist es gerecht vnd gut.
2.6,vi. jtem ein galradt mach wo vber du wilt allso. nym weiß duen brotschnitten die bee auf einem rost. bren sie woll vnd seueber sie die leg in einen gutten warmen wein. weich sie wol vnd treib sie durch ein tuch. nym feigen weinber geriben leckuchen. treib das durch mit einer huenerbrw oder fleischbrue dz vermisch vnter den brotpfeffer nit zu dick noch zu duenne. ruer weinber darein in hafen. seudt es woll vnd rur es stetz laß nit anbrinnen mach es ab mit wurtz ingwer vnd pfeffer vnd saffran vnnd was gutter wurtz sein zeuech es vonn dem feuer vnd ruer es stetz biß es kalt wirt vnnd lae. was du von wildbret oder von gepresten schweinßkopffen oder von gebraten klein zentring vingerß lang schneidest vnd vber gesotten kalt huener oder vogel ein richtes so geueß die galradt vber. es gestet bald. darauf mag man seen ein frisch gestossen ingwer vnd schmeltz ein klein specklein mit grieben vnd allso ist es bereit. gibstu es aber kalt so bedarffestu des specks nit nuer den ingwer das stet wol.
2.7,vij. jtem ein gepresten schweins kopf mach also. nym ein saubern kessel. seued den kopf darin das die bain dar auß vallenn oder loß werden. den sauber schon. zeueg die bain dar auß schneid die schwart da von. hack dz ander. nym die orwang vnd die zung. stoß wol in einem morsser mit ein wenig brw dz mach ab mit wurtzen vnd geriben leckuchen als vil du bedarfest nym die schwart vnd leg sie auf ein feuech pfeffertuch thu das geheck in morsser zu dem gemecht der zungen temperir es dick vnd nit zu duenne schlachß auf die schwarten. magstu klein weinber haben oder grosse weinber der welschen die thu in das gemecht vnd richt es mit den henden zu vmb vnd vmb auf dem tuch schlach das tuch zu wol eben. verhefft es mit einem faden vnd leg das alles in ein pres zwischenn zwey bretter die breit genug sein. hastu den preß nit so beschwer es mit steinen genug vnd laß trucken oder in der presse sten tag vnd nacht biß es wol trucken wirt. so bereit ye zu einem pfeffer stucken herab geschnitten als vil du wilt.
2.8,viij. wiltu den von dem gepresten schwein kopf gebratens machen. so schneid zentring einer span oder zwu lang spick das mit einer nadel vmb vnd vmb kleine simbele specklein mach ein schmalen hueltzen spyß. stoß an leg in zu dem feueer des ersten wend in sitlich von dem feuer vnd den ye neher biß er durch hitzt so hat er sein genug vnd versaltz in nicht wen er von dem gemecht gesaltzen ist. hastu nit speck so begeueß in ye leicht mit einem heissen schmaltz oder mit einer heissen fleischbrw. also thut man rechpratten lenbratten oder was man von wiltprat oder von gefluegel bratten wil
2.9,ix. jtem wil man ein fuel in einen braten oder in gefluegel machen. seud .ij. herte ayer vnd hack ein peterling gar wol dar untter vnd ein wenig welscher weinper auch gebratten opffel oder gebraten birnen. knyt es durch ein ander mit einem rohen ay thu wurtz darein vnd ein wenig saffran ein klein saltz vnd fuel ein so du die bratten mit einem finger oder mit einem holtz oder mit einem messer wol durch griffen hast vnd ein gefuelt so besorg die mit zwecken oder verheft die fuel mit faden dz sie nit auß gee du magst auch ein gehakt specklein oder thu milchschmaltz in die fuel ob du wilt.
2.10,x. jtem zu einer sultzen ein brw zu machen. nym iung schweins oren vnd dy fueeß .iij. oder .iiij. klein persig dz seud rein in einem neuen hafen on saltz. so dz nun recht vnd wol gesotten ist seig die ab in einen sauberen hafen die behalt. nym dan die bein schel dz fleisch ab vnd nym darnach dz selbig fleisch vnd die bersig stoß in einem morsser. vnd nym darzu kein brot vnd auch mit seyner aygen brw truck vnd treib es durch ein pfeffertuch in aynem napf das er rein vnd sanber sey. laß gefallen seig die brw sitlych ab vnd las das truebe an dem boden vnd wen du vbernechtigst hast von huenneren oder von vogeln gebraten oder gesotten das leg in ein schuesseln. nym dan die sultzbrue thu sie in ein pfan laß erwallen mach sie ab mit wurtzen saffran vnd saltz geueß sie also heiß vber das fleisch laß gesteen am luft. jm summer setz in einen keller las gesteen. so hastu ein feine lauttere sultzen als das golt das macht der saffran vnd dz lauter abseygen. so du es solt fuer tragen erberen lewten so besteck die schuessel mit weiß geschelten mandeln das stet wol.
2.11,xi. jtem ein gut lebersultz mach also. nym ein gut kalbs gelung das seud gar rein. seig die brw ab. vnd behalt sie schon vnd versaltz ir nit. dan so nym die lebern vnd schon brot das weich in wein mit honig gesotten da mit stoß die leber vnd das brot treib das durch ein tuch in ein besundere schuessell vnd behalt es. wiltu das die sultz hart gestee so nym die ersten brw vnd seud kelber fueß darinne vnd .iiij. klein bersyg vnd ij. lorber bletter vnd weich ein schon brot aber in der selbigen brw vnd treib es durch mit der brw. die selbigen zwu brw vor vnd yetzt durch getriben mach ein brw darauß vnd untter ruer es wol mach es ab mit gutten wurtzen vnd saltz. du magst es gilben oder nit. nur dz die schon sey vnd wol gefaymet ee dz man sie durch treibt. versuch es wol vnd schut es vber vnd laß ym luft kalten.
2.12,xij. jtem die kalbs lungen hackt man klein vnd schon. dz miltz vnd dz hertz. hut nur der gallen. vnd wie man die knopflein macht also mach dz auch wol bescheidne kuechlein mit saltz vnd auch mit gutten wurtzen vnd all gar schon gesotten. vnd auch gar trucken ein gelegt zu al anderm fleysch es sey huenner kelberen oder wiltprat. es sey von voglen oder von andren zimlichen fleisch stucken so fuegen sich die lungen kuechleinn wol dar zu.
2.13,xiij. jtem man macht die lungen kuechlein zweyerley zum ersten von in selber die mit ayren wol gehackt vnd gestossen sein. auch peterling wurtz vnd saltz darein gethan auß gewelt mit einem rohen ay vnd flach kuchlein darauß gemacht also sein sie von in selbß
2.14,xiiij. die anderen kuchlein von der lungen die mach also. das hertz vnd miltz wol gehackt vnd mit hertzen ayren wol gestossen in einem morsser vnd geriben leckuchen darunter ein wenig saltz so sein sie genug gemacht. den knit mit rohen ayren vnd mach kugelein darauß die seud als huener vnd leg sie in die lebersultz vmb vnd vmb zu anderm fleysch ein groß prenten vol vnd behalt die in einem keler vor katzen.
2.15,xv. jtem wiltu machen ein gutz gebachen von kelber lungen hacke das gar klein vnd mach ein teig von ayren tottern gewurtz gesaltzen mach auch darauß kleine kugelein auch zeuech sie durch einen duennen strauben teig vnd bach sie wol in einem schmaltz die sein gut
2.16,xvi. jtem wiltu ein lebersultz gelb haben so muß man der durch getriben brw gilben wen die brw durch das pfeffertuch getriben wirt ee das man es vber geuest vnd wie man die brw vber geuest so bestet es also dz man im nicht anders jan thun vnd muß also beleiben.
2.17,xvij. jtem man mag in die lungen kuchlein alles dz hacken dz von huennern vber beleibt kopf. kragen. darm vnd alles dz ingeweid das veraynt sich da mit. man mag auch die selben kuchlein in eigner brw essen verheft mit einem kleinen specklein. oder abgemacht mit hoflichem sytten zu versten als mit milch schmaltz vnd wurtzen schon vergilbt.
2.18,xviij. jtem wer gutte knofflein von fleysch will machen welcherley es ist dz hack gar klein thu gehackten peterling dar ein. mach es ab von wurtzen vnd saltz thu ein klein specklein dar zu vnd schlach zway rohe ayer dar ein mach kugelein darauß vnd seud sie mit huenerbrw oder in yrer eigner brw gilb die wol vnd richt sie dar. solche kugelein mocht man zu lebersultzen legen vnd da mit vereinen.
2.19,xix. jtem ein holbraten mach von kalbfleysch also. hack das klein vnd gar wol thu es in ein morsser schlach ayer darein eitel gut toter vnd ein wenig schon melb wurtz es in dem morsser ab mit saltz stoß vntter ein ander behalt dz weiß vnd klopff es auf halb den mach ein breitlichen genß spiß den bick rauch. vnd nym dz fleysch auß dem morsser bestreich den spiß mit dem ayer klar vnd netz die hende darinnen vnd kleib dz fleysch vmb vnd vmb an dem spiß gar wol lenglicht in einer dick vnnd gar eben durckdruck es wol zu mit nassen henden als lang der brat ist. leg in zum feuer. des ersten klein kolen vnnd sytliche wende in von dem feuer. vnnd darnach ye lenger roscher kolen begeueß in mit eim zerlassenn altten specklein oder milchschmaltz. du magst auch der speck schnitzlein oder gehack vor darein thun oder milchschmaltz so feuecht es herwider vnd bret vill schon. oder on vntterlaß wend es vmb vnd feyer sein nicht so wirt es rosch schneid lang schnitz darein see ingwerstaub darein. stich mit einem holtz darein nym ein fleißbrw die gilb schon. thu schmaltz daran vnd hitz in. in einer pfann begeueß den braten da mit so beleibt er lindt.
2.20,xx. jtem wiltu gut hirschenlumel braten machen. nym dy nirn vnd schlachs praitlat wesch sauber nim den schweiß reib leckuchen darein treib es durch ein tuch. thu es in ein hafen thu wein vnd essig darein. wil der schweiß nit gern durch gen geueß wein darein oder fleischbrw vnd reib den leckuchen vnd schweiß durch laß steen vnd schneid die nyren vnd dz fleisch wuerflet. thu es darein vnd las sieden vnd meng es mit saltz vnd schwartzen wurtzen ab.
2.21,xxi. jtem ein rechmuß mach also. nym die bain auß dem fleisch vnd die schulterbraten auß dem rucken wo es murb sey wasch es auß warmen wein den thu in den schweiß vnd geriben leckuchen streichs durch ein tuch. auch schneid dz fleisch als wuerflet vnd thu es in den durchgang in einen hafen vnd wen es schier geseud so mach es ab mit gutten wurtzen oder reib mer leckuchen darein vnd ein saltz. versuch es vnd mach es mit schwartzen wurtzen ab.
2.22,xxij. jtem ein vischbraten mach gleicher weiß nahet als als den holbraten vor gesagt. nym ein hecht bereit in schon vnd loß im den grat ab vnd mit wurtzen abgesotten als er seinn sol. behalt die brw vnd stos in in einem morsser mit weinbereen vnnd mit honig gesotten mit wurtz vnd mit saltz. vnd ein wenig mell. dz temperir wol mit ein wenig milchschmaltz vnd schlag das vmb ein spiß alß den holbraten vnd leg in zu dem feur. nym das haupt den grat vnd den schwantz hack dz zu stuecklein mit dem schweiß seued es ab mit wein gar woll vnd reib leckuchen mach es ab mit wurtzen vnd saltz oder mit der vischbrw. versuch es wol. wiltu den hecht vor nit sieden so hack in gar klein vnd stoß in wol in einem morsser vnd bereit in mit der specie vor geseit.
2.23,xxiij. jtem wiltu machen kuechlein von wiltprat oder von anderem fleisch huner oder vogel dy bereit schon vnd seud es vor gar recht vnd thu es auß vnd hack auch dz gar klein bereit es ab mit wurtzen vnd saltz. stoß in einem morsser vnd schlach ayer darein nit zu duen das es sich las zu kuchen machen vnd bach es praun das mag man auß einem pfefferlein essen. oder sunst fuer gebratens.
2.24,xxiiij. jtem ein wachtelbrey mach also. seud die wachteln schon bereit sie in einer fleischbrw thu sie auß in einenn morsser. reib leckuchen daruntter stoß vil wol mit weissem brot vnd reib gutten keß darunter. treib es durch mit der wachtelbrwe vnd wein. thu es in ein pfannen erwel es vnd mach es ab mit wurtz vnnd saltz. strew ingwer an der anricht darauff vnd gib es fuer.
2.25,xxv. jtem ein rechmus mach also. behalt den schweiß von dem rech. seud dz ingereuesch vnd die bret hack es klein netze ein brot in der brw. streichs durch mit der brw vnd dem schweiß. thu es in ein pfannen vber das feueer las es erwallen vnd mach es ab mit wurtzen vnd saltz. hastu dan rechern gesotten fleisch oder ander wilprat gesotten oder gebraten das magstu trucken darein legen vnd das gemueß darauß schuetten vnd an der anricht mit ingwer bestrewen vnd auch ein lautrer schmaltz dar auf gethan.
2.26,xxvi. jtem wiltu machen ein gut gebachens von kelberlungen hack das gar klein vnd mach ein teig von ayren tottern gewuertz gesaltzen. mach kleine kuegelein darauß vnd zeuch sie durch ein duennen straubenteig vnd bach sy wol in einem schmaltz die sein gut.
3.0,das drit teyl ist von ayerspeyß
3.1,i. wiltu machen runde ayer so reib ein wenig semelbrotz. nym ayer totter on das weiß. klopff dz brot dy totter muscat saltz durch ein ander vnd fuel die aier schalen damit mit holtzlein vnd rure sie fast biß sy vol werden. nim ein gopflein von einer anderen ayer schalen salb das ynnen mit ayer klar vnd stuertz es vber dz lochlein des gefuelten ayes. vnd rost sie in einem schmaltz. oder brat sie bey einem feuer oder magst sie sieden wie du wilt. so sein sie gut vnd gib sie dar. jtem solch fuel mag man in krebß schaln fuellen darein gehackt peterling salbey oder welschen mirrich auch gunring vnd andern gutten kreuettern ein wenig so gebratten vnd gestossen mit wurtzen abgemacht also dar geben in ein bruelein vor gelert oder trucken wie man wil das ist gut.
3.2,ij. jtem wer ein gestriches bachen habeen wil der mach ein teig von eitel ayern vnd schon mel reib leckuchen darunter vnd knit es mit einem gutten gesotten honigwein. zeuch den teig auf einem bret mit einem welgerholtz vnd schneid schnitlein fingers lang vnd breit vnd bach es den also.
3.3,iij. jtem wiltu kroßayer machen. so nym ayer die brich an den spitzen huebschlich auf. thu wurtz vnd saltz darein vnd ruer es mit einem holtzlein gar wol unter einander doch so weren zimmetplueet die aller besten wurtz darein. oder wol gestossen zimmet rinden oder muscatplueet. oder muscat. solch zimlich wurtz vnd ander sol man nemen zu dissen airen. vnd mach dz lochlein oben mit ayer klar zu vnd sturtz darunter. also magstu sie braten in einem schmaltz oder in heisser eschen dz sie kein an ruere.
3.4,iiij. jtem wiltu machen ein hoflichs essen von ayren nym ayer vnd mel. vnd mach ein linden teig den ferb als ich hernach wurd lernen von kornenblumen vnd von kreuetern. mach einß blab einß gruen einß rot einß gelb oder weiß zertreib den teig mit einem welgerholtz. vnd ferb in dan an einer seiten aussen. mach pleter darauß alß krapffen. vnd hack wiltprat es sei gesotten oder gebraten des gleichen kramet vogel oder ander vogel gesotten oder gebraten. oder des gleichen huener welcherley geheck dz ist kneten mit einem rohen ay abgewuertzt gesaltzen vnd gegilbt. so leg es also auff die pleter die rund geschnitten sein. vnd arbeit dz geheck als duen die bleteer sein vnd leg ein ander blat daruber dz salbe vmb vnd vmb zu als fladen. vnd back sie in einer pfannen wiltu dan gerne so magstu fein krapffen machen. wen die gebachen sein. so strew zucker darauff an der anricht setz sie fuer also in solchen bletern oder krapffen magstu ayer bachen in zweyerley oder dreyerley weiß mach geruert ayer mit wurtzen vnd saltz sie ab. vnd ein wenig saffran darein vnd verbirg die in dy bleter als vor geferbt oder vngeferbt vnd bach sie. zum andern mal seued hert ayer hack sie wol thu peterling darein. vnd wurtz verknyt sie mit einem rohen ay dz vbergilbt sey vnd leg sie ein als vor vnd bach sie. zum dritten mal du magst allerley gesotten fleysch nemen vor gesotten duer oder gruen vor wol gehackt. vnd mit einem rohen ay verknete on gel mit wurtz vnd saltz nit zu vil vnd trucken ein gelegt schon vermacht vnd gebachen. vnd wiltu geren so magstu gruen opffel in diß drew gebachen hacken vnd wol vnter einander temperien. vnd also zertig kuechlein vnd krapffen bachen.
3.5,v. wiltu machen ein geschachzebeltz bachen dz gefuelt sei von fuenff farben. so nym vnd bach ein blat von geklopften ayren den tottern vnd ein klein saffran darunter das es gelb sey. nym die ayer auf ein essen. oder zwei. drucken peterling saft darein durch ein sauber tuch. temperir dz wol so werden sie gruen. mach ein teig als die haßenor nit zu dick noch zu duen vnd schneid bleter darauß bach sie nit zu braun. wiltu sie blab haben. so druck kornblumen saft darein vnd der wirt zweyerley oder dreyerley so man wol hat gestossen in einem morsser mit lautterem wasser wie vil der kornplumen sein so ist der erst truck sat blab. der ander bleicher. der drit noch bleicher. also ist allen varben von außdrucken von allen plumen vnd kreuetern. on rosen die hat nit mer den yren geschmacke ausgetruckt vnd vntter gemischt ir saft on schaden in al essen so man die an richt darunter getemperiret so schmecke dar zu vnd vntersetz den geschmack in ein zin also magstu wol nemen feyel vnd was von kreuetern vnd wz von plumen wol schmeckt gestossen vnd gestrichen durch in ein tuch vnd alweg den safft behalten thu in ein glessen geschir biß du sein bedarffest gar schon verdeckt vor mucken vnd spinnen.
3.6,vi. jtem nym opffel vnd bach sie braun in schmaltz. thu sie auß leg sie auff ein banck. wurtz sie zu massen auch zimlich saltz. nym dz erst gelb blat vnd streich die opffel darauf nit zu dick vnd zu duen. den so nym dz gruen blat vnd leg es auf opffel mach den gelb fuel von ayer gewuertz als geruert ayer. nym dan dz blab blat vnd leg es darauf die fuel vnd nym dan ein ander farb wie der teig geferbt ist ein blat leg darueber. so dan die bleter vnd fuel bey ein ander ist schon auf ein ander gelegt so nym ein frisch ayer klar vnd bestreich sie vmb vnd vmb hefft es woll vnd mach es lenglicht als einen weck. schneid es zu stuecklein vnd stoß an einen hultzen zutetigen bretten spiß ye .ij. oder .iij. zusamen an ein spißlein. mach ein duennes teiglein von milch vnd ayren vergilbs. zeuch die spißlein dardurch vnd leg sie wider in ein milchschmaltz vnd bach sy braun trag es fuer. vnd wen dz auf geschnitten wirt so hat yedes sein farb das die gest sere verwundert.
3.7,vij. wiltu ein angestriches gebachens machen. nym ayer vnd geriben keß. mell vnd milch mach ein starcken teig den zeueg auff ein bret gar duenne. schneid in als die wuermlein halm groß vnd fingers leng scheues das in ein heys schmaltz die hack besunder see zucker darauff an der anricht vnd gib es an fastagen fuer ein gebratens in flachen zinnen schuesseln.
3.8,viij. jtem ein ander form schneidt den teig als die glas rautten oder kle bletter oder rosen die mag man auch allso bachen. wiltu vergulden so sol es woll kalt sein das bestet jtem wiltu mit dem selben teig ein hoflich essen in ein schwartz pfefferlein machen. seued ayer hert vnd nym den tottern gebraten opfel oder birnen dz hack vnter ein ander. nym ein wenig saffran in einen wein oder milch. temperir dz vnter ein ander dz es dick pleib. mach fladen auß dem teig thu dz geheck darauf schlach in zu vnd welg es in den henden rundt wie vil du ir haben wilt. bach sie in lautterem milchschmaltz vnd leg sie in den pfeffer heiß oder kalt. see ein wenig lautter ingwer darauff. so nym den das hert gesotten weissen das ayes vnd schneid klein stuecklein als die wuerffel dy see auch darauf mach es ab mit ein wenig milchschmaltz dz stet wol vnd ist ein gutes gesundes essen. mit dem selben teig mag man machen als dy gefulten ayer oder als die gefulten krebß fuer getragen in brueen oder in weinsuppen oder in pfeffer.
3.9,ix. jtem ein fremde gebachens heist schnabel. nym weißbrot schneid dy rinden da von. darauß mach duenne schnitten die leg auf ein bret schneid die rinten als teller nym opffel dy schneid zu halben fierteln vnd rost sie darnach hack sie klein saltz vnd wurtz sey was wurtz du hast pfeffer oder ingwer vermisch ein saffran hack es durch einander schlache wol geklopft ayer darein dz knit durch ein ander. so du die fuel hast bereyt so streich sie auf ein schnitten vnd deck ein andern daruber dz dy vnter schnite gar nahen zu der obern reich. verheft sy mit einem ayer klar dz sie bey ein ander beleiben vnd bach sie woll schon vnd wer die selbigen schnabel von mangerlei farben haben wolt der ziech dz brot vor hin durch ein gruenen saft. auch rot oder blawe wie es euech vor hat gelert aber on farb die zu haben. so mag man es in wein suppen oder pfeffer geben oder galradt oder in leber sultzen oder in keß brw wie man wil.
3.10,x. jtem wen du opffel oder birnen welcherley sie seind doch regelsbirnen seind die besten vnd winter obß von opffeln dy besten schonn gerost in milch schmaltz vnd ein weißprot darein gereit gesotten ayer hert darein gehackt. geschlagen mit guttem wein oder milch darauß ein teiglein gemacht zu rechter maß vnd klein kuechlein darauß gemacht geschossen auß der hant in das schmaltz oder mit einem kleinen loffel in ein gut gebachen trucken oder naß in keßbrw oder in pfeffer.
3.11,xi. wiltu machen praune kuechlein schon gebachen die verguelt scheinen. sol man nemen geschlagen golt woll geriben auf einem stein mit wasser als die goltfarb oder malerfarb. magstu gebranten wein haben der wer besser damit wol getriben das es starck wirt vnd glitzent so nym dan ein totteren von einem rohen aye den leg dar zu reib es ander weit mach kuechlein zuckerat oder rosat veyolat oder muscat hoflichen klein als dy daumen glid schlach die hend in ein wasser. wel vnd mach sie rund zwischen den henden. nym ein starck pfaben feder vnd bestreich dy kuechlein mit der goltfarb behendiklichen vmb vnd vmb. stoß ein messer oder ein holtz dar ein dz du die kuechlein vber al mugst bestreichen leg sie noch ein ander auf ein schon bret als vill du ir haben wilt vnd bach ye einß nach dem andern in vollem schmaltz dz es dar ynnen schwim. oder erwer dz sie ein ander nit ruetten vnd nym sie mit einem lochreten loffel auß dz sie wol erseihen so beleiben sie schon die gib fuer gebrates also trucken.
3.12,xij. wer gutte streueblein bachen wil der nem ein hantuoll peterlings den stoß mit wasser vnnd ein weiß brosem brotz treib es durch ein tuch. nym ayer vnd mel. mach ein guttes strauben teiglein versaltz es nit nym den durch geschlagen peterling vnd zettel in. in die pfannen nit zu dick vnnd das die pfan nit zu eng sey.
3.13,xiij. von krapffen. jtem so du gut krapffen bachen wilt von opffeln vnd von birnen. so acht das sie vor wol vnd schon gebraten sein die thu in einen morsser schlach ein ay oder zway dar ein vnd ein kleines saltz vnd wurtz dz stoß gar wol vnd fuel es in die krapffen. wiltu ander krapffen machen von ayren so magstu wol peterling vnd meilant oder andre gute kreuetter hacken darein thun vnnd mit einem rohen aye verknetten gewuertzt. gesaltzen vnd einfuellen.
3.14,xiiij. jtem man mag krapffen fuellen mit der fuel als man gestuertzt ayer fuelt vnd also man opffel fuelt vnd huener fuelt. aber was man von fleisch wil fuellen. ein yedes fleisch ful oder visch fuelle die muß vor recht vnd wol gesotten sein. es sein walt fogel oder miltz. lungen. leberen. oder solch klein zu setz wol gehackt den wol gestossen in einem morsser wy dan der zusatz ist. von ayren. von byrn der kalbs kopf vnd von eintrag peterlein vnd ander wol schmeckende kreueter der man ye ein wenig nympt zu einer fuel nur von des geschmacks wegen. oder man mag sein geraten zu kleiner fuell. den on das so man fuelle macht an das gebraten huner vnd tauben. oder was von fleisch ist. do muß man die gutten kreutter zu haben auch krametber einß kumel vnd fenchel gestossen vnd mit der full getemperiret. mit rohen ayren schon vntereinander kneten vnd eingefult vnd wol gebachen.
3.15,xv. czu machen ein krapffen teig. jtem seud honig in wein alß vil du wilt vnd nym auch ein weitte schussel vnd zwir den wein mit weissem melbe als ein muslein. schlach ein ayer totteren das rot sey in ein ander schussel vnd auch ein wenig saffran das zu treib gar wol mit dem gemachten honig wein vnd thu es in den gezwerten teig temperir es auch wol. vnd wurff ye ein steublein melbs dar zu in die schusselen als lang biß du ein litigen teig gemachst. den so bereit ein sauber tuch auf vnd zeug den teig darauf mit einem welgerholz zu massen duen. vnd schneid den form groß oder klein allß du die krapffen haben wilt nach yeder ful da richt dich nach. oder was teig man mit hefel oder bier oder hopf wasser macht dy muß man al lassen aufgen vnd darnach aber ein knetten mit loem wasser oder mit einem gesotten honig wein da wiß dich nach zu richten.
3.16,xvi. jtem kleine krapffen die man fuelt den herren mit eitel fisch lebern woll gestossen mit ein wenig guttem geriben leckuchen so haben sie wurtz genug. also vogel lebern. huener lebern gleich also wol gehackt vnd gestossen mit einem ayer totter vnd geriben leckuchen daran vnd fuel sie ein.
3.17,xvij. jtem was ingereuesch von vischen ist als rogen darm vnd die visch haupt so man dys beyn darauß thut gantz vnd gar dz alles stost mit eim ayer totter vnd visch brw vor abgemachet vnd ein klein leckuch daruntter geriben ist ein gut visch fuel in die karpffen also schon gebachen.
3.18,xviij. jtem von huener oder vogel magen. der kramat vogel vnd ander vogel so mag man nemen die kopf kregen. darm fueß vnd magen dz alles hack gar klein stoß in einem morsser. seued hert ayer hack peterling oder ander gute kreueter dz thu alles in den morsser stoß es woll vnd wintz es ab vnd saltz es thu es auß in ein schuessel knit ein rohes ay daran vnd die krapffen mit vnd alles warm fuer getragen. also mag man kalbs hirn bereiten vnd ein fuellen vor wol gesotten.
3.19,xix. wiltu krapffen bachen von vber beliben huenern oder wiltbret. gebraten oder gesotten so es nuer nit schmeckt das hack klein vnd schlach ayer in ein schuessel vnd gehackten peterling wuerf dz geheck darein wurtz vnd saltz es ab temperir es gar wol dz es nit zu duen sey mit gesotten honig wein vnd leckuchen darein geriben so hellt es sich bey einander vnd lat sich ein fullen. die krapffen sein schier gebachen dz sichstu an der brueen wol so thu sie auß nimpst. so merck auch dz man alle krapffen mit zucker mag beseen so man die erberen leuetten fuer treit so ist selten ein krapf so man ein wenig welscher weinber darein hackt on peterling vnd on kraut sie werden dester besser also hastu den teigk vnd krapffen fuel. ob du die maß recht kanst treffen so bistu ein gutter koch.
3.20,xx. ein gutz gebaches von ayren mach also zuschlach yr wie vil du ir wilt klopf sie wol. nym weiß semel brot vnnd schneid dz wuerfflet darunter reib muschat dar vnter vnd versaltz nit mach groß oder klein bletter mit einem welgerholtz nit zu duen vnd bach es. das ist auch ein gutter krapffen teigk wer sein bedarf
3.21,xxi. jtem ein anders gebaches nym peterling. deymenten vnd ander wol gesmacke wurtz recht alß man salsen macht weiß brosem brots dartzu oder geriben leckuchen dz stoß wol durch einander. treib eß durch ein tuch mit gutem wein damit temperir ayer vnd mel vnd mach einen starcken teig den man mit einem loffel ein ziech in das schmaltz aber kleine kuchlein alß dy baumnueß vnd bach sy.
3.22,xxij. jtem ein ander weyß heyst lappenkuechlein on peterling vnd wein vor geseit. mach ein starcken teig mit ayeren vnd wein dz drittail milch zeuech in auf ein bret vnd zeuch in mit einem welgholtz auß weissem melb nit zu duen oder zu dick in dy leng vnd schmal sey mach lappen dar auß an orten schon gezindelt oder vorn alß dy aichen pleter ader linden pleter was formen du wilt. wiltu braun so laß wol bachen oder gell so mach den teig mit saffran zutriben in wein oder milch gruen von peterling safft oder was gruen ferbt blab von kornen blumen. dy leppischen kuchlein sein gut auß allen salssen zu essen fur ein gebratens.
3.23,xxiij. auch auß dem selben teig mag man kleine fledlein machen auf gewollen mit einem brot darein mach ein ful alß gefult ayer vnd gefult krebs darvber gesturtzt ein ander fledlein mit einem geschlagen rohen ay schon verhefft vnd bestrichen vmb vnd vmb an den orten dz laß trucken vnd bach sy dan zu rechter maß. jtem mit dem selben teig mach opffel vnd krapffen oder gefult krapffen von gebraten opffeln oder birnen oder von kelber hirn oder gehecken von klein walt vogelein ab gemacht mit wurtzen vnd wurtzen vnd ein klein saltz.
3.24,xxiiij. jtem mit dem selben teig abgesatzt mit der seit farb mag man pretzen machen als ein hant weit kleiner vnnd grosser vnd dy also bachen vnd dy mit einer federen ein klein honig an streichen vnd also trucken fur tragen fur gebrates auß dem selben leppischen teig mag man erhabne kuechlein machen. eins alten keß darein geriben oder mit byer hefen erhaben oder mit met hefen die kuechlein gehoren in gut keßbrue als heiß fuer getragen. oder die selben kuechlein heiß trucken gegeben. man yst sie auch auß salssen.
3.25,xxv. jtem basteten zu machen nach welschen sitten. nym gut weytzen melb dz knit mit kaltem wasser den brich vnter den henden dz er sich laß welgen den leg in einen morser vnd stoß in gar wol dz er hert vnd wuerff ye ein steueblein melbs darzu vnd wen dz melb verzert wirt so thu in auß vnd mach ein hafenn darauß in ein alten hafen scherben oder in einem verglesten scherben dz teig vnd hafen ein weite haben. der teig eingesetzt den scherben vnd den teighafen. nun gehort ein fuel darein von ayren. huenerbrw. milch oder wein gar wol geklopfft durch ein ander mit gutten wurtzen abgemacht auch mit saltz vnd gehackten peterling. dz thu alles in den selbigen teighafen. vnd stoß auch gebraten oder zu gerust walt vogel darein. oder gebratten huenner oder gesotten. jtem die selbigen huener vnd auch gebraten zu leg schon also. von geliden zu geliden gantz vnd gerecht vnd stoß die auff gericht darein oder von gebraten fleysch oder gebraten birnen oder duer wuerst gebratenn oder gesotten. des geleichen was du hast. vnd wen der anstoß geschicht so setz den scherben zu einer roschen gludt on rauch. des ersten feer herdan vnd ye baß vnd baß hin zu begint die fuell weiß sein vnd der teighafen riechen. so geueß ye leieht zu dem teighafen warms milchschmaltz dz der teig nit an den scherben brinn. vnd wen die fuel wirt bachen so reib den scherben offt vmb das er geleich hitz hab vnd geuß yeleicht ein halben loffel vol schmaltz an die fuel dz die ful die feuchten hab wol zu massen mach ein sauber hultzen spißlein den stos yeleicht in hafen biß an den boden das dz heiß schmaltz zu grundt gee so wirt es bratzlen vnd sieden biß die fuelle hert werde so ist sein genug. so setz es von dem feur vnd las den schmaltz ein sincken heb den den teighafen auß dem scherben in en weitt schussel vnd bedeck in mit einer sauberen schusseln trag in also zu tisch einem konig oder einem fuersten ich geschweig dem gemeinen man vnd armer leuet die auch gerne darauß essen mocht in ein dych werden. auch merck wen man den scherben zu dem feuer setzt so bedeck in mit einer warmen pfannen die so weit sey das sie den scherben vnd teighafen woll begrif. hastu der nit so mach ein blat von dem teig da der haffen auß gemachet ist vnd deck das blat darvber oder zwick es auf ein bret das da nit zu fal vnd lug dar zu wie sich die fuel setz vnd dz der teighafen nit beyn.
3.26,xxvi. wiltu ein gutten turten machen so acht einer sauberen pfannen darnach du den turtten groß oder klein wilt haben. so mach ein teig von milch vnd von ayren wol starck vnd zeuech in duen mit einem welgerholtz den miß nach der pfannen also dz er vmb vnd vmb vber die pfanne hang vmb ein zwerhen vinger mach ein teigpfannen in dy pfannen. darzu mach auch ein fuel von klopfften ayren. peterling schmaltz. auch wurtz. klopf dz wol vnter einander thu dz in die teigpfannen mach ein blat von teig daruber vnd pottel es zu als ein fladen dz von dem vberigen teig hang vber die pfannen wart dz die pfan schmaltz hab dz die teigpfan nit an bryn. reib sy offt vmb vnd laß den turten bachen. darzu gehort ein weite seichte pfane. in ein solche fuel magstu geschelt krebs thun. visch von hechten bersich oder el. dz es frisch hert visch wern. dy weichen tochten nit wan sy mußen vor alle gesotten sein an die statt. vnd abgemacht mit wurtzen. so nun der turten breuenet so hat er sein genug. setz in von den kolen wen feuer vnd rauch macht in pruensseln vnd schmecken. thu in auß auf einen weitten teller setz in fuer
3.27,xxvij. jtem ein fleysch turten mach den teig als vor oder als den leppisch teig ist vor gelert. mach die fuel nit zu starck von ayren vnd wein oder milch oder huenerbrue oder gut wolgeschmack fleyschbrue. nit vil klopf ayer darein vnd milchschmaltz saltz es vnd wurtz es als vor. setz dy teigpfannen in die pfann geueß dar zwischen schmaltz vmb vnd vmb dz der teig nit anbrin. thue dy ful in dy teigpfannen hastu huner wiltbret alles vor gesotten an dy stat eß sei waltvogel gebraten fleisch das alles hack vil schon. thue es in dy ful vnd mach ein teig deck darvber verenftels schon vnd geuß schmaltz auff dy deck. setz dy pfann auf rosch kolen. des ersten ein klein feur. dar nach ye baß vnd baß treib dy pfann offt vmb dz. dz schmaltz vmb vnd vmb dy teigpfannen gee biß es bratzelt vnd boppelt von syeden so ist sein genueg kem den ein rauch so brun den der tort an vnnd wurd brunsseln dz mueß man mit schmaltz bewaren. also ist dy teig pfanen als wol zu essen alß dy scharrn darinnen.
3.28,xxviij. wiltu ein gebaches machen von erbeßen seued dy erbeß schon vnd belg sy schlach sy durch gilb ein wein. das temperir darein vnd schon ayer totern ein wenig melb ruer es vnd laß kalten so gestet es dick. schneid darauß weck stucklein. vnd zeuch sy durch ein gelbes teiglein abgemacht mit wurtzen teuf dy stuck darinnen heb es auß mit einem loffell vnd bach sy dar zu gehort auch gesotten wein mit honig besprengt vnd
3.29,xxix. jtem wiltu machen ein gut gebaches von furgetragen reyß. laß in nit fast versieden in wasser seich in schon ab laß in trucken ab der sunen oder in einer stuben bey einem ofen. zu stoß in wol in einem morsser schut in auß in ein pfannen thu ayer dar vnter vnd mach es nit zu duen setz dz schmaltz vber das feuer laß hitzen vnd scheus den teig durch dy hant darein als gebrante kuchlein trag es auß vnd wurff zucker darauff.
3.30,xxx. von bachen wiltu machen ein gut essen von opffeln gefult oder gebraten nym sauer opfel wink obs schel sy schon vnd teil sy damitten voneinander in zwey teil vnd mach sy holl in yedem teil vnd mach ein ful von gebraten opffeln ein hert ay vnd peterling wol gehackt mit einem frischen rohen ay wol getemperiret wol gewurtzt vnd gesaltzen vnd gegilbt vnd wol getemperiret da mit so full dy opffel schon beide teil vnd sturtz sy vber einander stoß ein zwecklein dardurch das es nit weich biß sy gebachen vnd gib sie dar. wiltu die selben gestuertzten opffel braten so stoß yr. ij. iij. oder iiij. an ein spislein leg sie auf ein rost begeueß sie mit schmaltz oder wend sie bey dem feuer vmb wie du wilt biß sie gebraten dz ist bloden leueten ein dewig essen mach ein gesotten honig wein vnd bespreng sie da mit ee du sie fuer tregst das stet wol.
3.31,xxxi. ein ander gebachens von gefuelten opffeln mach also nym saur opffel als vil du wilt schels schon vnd schneids scheuebler vnd hol sie innen auß beide teyl fleiß dich gebraten opffel oder kuetten. gebraten birnen reib ein weiß brot darunter mit zucker vnd saltz du magst sie wurtzen oder nit vnd fuel die opffell beid teil damit on ayer streich die fuelle in die opffel vnd truck disse fuel wol darein mach auch ein teiglein von honig vnd wein gegilbt zeuech die opffel dar durch. verheft mit einem zweck oder verbunden mit einem faden. bach sie in schmaltz. richt sie an. thu den faden ab oder zeuech den zweck auß vnd gibß dar. strew zucker oder honig darauff.
3.32,xxxij. jtem wiltu gefuelt braten byrnen machen die man an einem spiß bret. nym leuetzbyrnen oder regelbyrnen schneid die von einander wuerf die kerne darauß rost sie in einem schmaltz vnd hack sy klein. thu honig vnd wurtz darzu on gel vnd saltz. mach gebraten byrnen die nit zu weich seind. hol sie auß vnd fuel sie ein beyde teyl vnd stuertz sie vber einander alß vor gelert ist vnd stecke ye zwu oder drey on ein spißlein vnd bestreich sy mit einem honig. leg sie auf einen rost vnd ker sie sitlich vmb vnd des ersten ein klein koln vnd des anderen ye roscher byß sie sanft gebraten vnd see dan wurtz darauf vnd trag sie fuer also warm. oder also so man opffel oder byrnen fuellen wil die groß sein schel sie schon schneid sie eben damitten von einander. hol sie auß als die nusschalen. brat sie in einem schmaltz nit zu fast vnd thu sie in ein weit schon schuessel. byß du die fuel bereittest mancherley wy du wilt. als ich dir sag. du magst ein fuel darzu machen als man gestuertzt ayer macht vnd also man krebs fuelt.
3.33,xxxiij. jtem ein gutz gebachen von saluey. nym weinber vnd feigen seued die wol hack sie schon darein. thu dz alles darein vnd teuch die selben darinnen vnd bach sie. der teig sol wol gezwoten sein vnd getemperirt mit wein oder mit milch geklopft mit ayer totter zeuech dar durch brot oder anders wz es let sich bachen.
3.34,xxxiiij. ein gefueltz gebaches von saluen mach allso. nym duer leuetzbirnen vnd mach sie schon. seued sy weich vnd stoß sie in einem morsser. rost sie in honig vnd wein woll feuecht vnd thu wurtz saffran daran on saltz. bestreich ein saluen blat damitt vnd deck ein anders daruber. druck sie anch sitlichen zusamen dz sie auch bey einander bleiben mach ein teiglein mit honig vnd wein zeuech es dar durch vnd bach es. richt sy dar vnd strew zucker darauf vnd setz sie also warm fuer
3.35,xxxv. jtem ein ander gefult gebachens vnd saluey. mach ein fuel von gebraten opffeln als vor gelert ist on gel vnd saltz bestreich ein saluey blat damit vnd druck ein anders darauf mach ein teiglein als vor zeuechs dardurch ye einß nach dem andern vnd heb sie sitlichen in die pfannen.
3.36,xxxvi. ein gebachens von regelbirnen. schel die byrnen schon wuerf die kern auß mach ein gruene fuel von ayren vnd peterling oder salueyen oder was du gruener wolschmeckender kreuetern haben wilt. die stiel vnd stengel wuerf auß vnd hack nur dy bleter vil klein schlach rohe ayer daran vnd rer ein kleins weißbrosem brotz daran vnd wurtz es ab. dz treib gar wol durch einander. wiltu es dick oder duen. dz acht. mach ein teig von gesotten honig wein auch nit zu dick vnd duenne. zutreib den mit einem welgerholtz mach kuchen oder krapffen darauß vnd bach es wol. vnd in der fasten magstu wellisch weinber. vnd feigen darunter thun als zimlich wer. du magst die regelbirn darein hacken oder lenglet schnitz machen vnd sie darein legen oder strewen in die fuel wie sie darein kumen so ist es gut der aber der gruenen kreueter nit nympt vnd die rohe ayer mit gebraten opffeln wol verknit mit wurtzen saffran vnd saltz. also eingelegt das veint sich gar wol in kuechlein oder in krapffen. oder so man der opffel oder birn nit hat so nym wol geriben guten keß dz vereinet sich anch wol mit den ayren mit einem kleinen steueblein melbs vergilbt vnd wol vnter einander kneten mit saltz vnd mit wurtz ob du wilt dz ist ein gut gebachen. jtem zu dissen obgeschriben yetzt gelerten gebachen magstu nemen duer hutzeln regel oder leuetzbirnen wasserbirnen oder gut bratbirnen al schon vnd wol gebraten die also vntermischen.
3.37,xxxvij. jtem wiltu auch saluey bachen. morchen oder ander gute kreueter. so mach ein strauben teig vnd zeuech sie wol dar durch vnd bach sie wiltu sie dan fuellen dz hastu wil verstanden ein blat vber dz ander gestuertzt vnd die fuell mit gutten wurtzen schon abgemacht eytel ayer. so macht man auch die fuel in die ayer von weinbern vnd agrest im herbst vnd was man fuel macht die muessen gewuertzt sein.
3.38,xxxviij. jtem wiltu morchen mit ayren fuellen mach die fuell als man opffel fuel macht oder gestuertzt ayer vnd ye zwu morchen vber ein ander gestuertzt beide teyl gefuelt vnd verkleibt mit einem rohen ay an orten dz es bey einander belieb. die stoß an ein spißlein. brat sie auf einem rost sitlich vnd begeueß sie mit milchschmaltz vnd wendt sie offt vmb.
3.39,xxxix. jtem der einen kuchen im morsser wil machen. der nem ayer wurtz weißbrot wuerfflet geschnitten. dz temperir gar wol vntereinander hack peterling darunter thu es in ein pfannen mit ein wenig schmaltz. treibs gar wol vnd saltz ab bestreiche den morsser mit schmaltz thu es dar ein setz es auff die kolen vnd nit zu heyß am ersten. darnach ye baß vnd baß vnd geueß ye ein wenig warmß schmaltz darein.
3.40,xl. jtem gar ein lindes essen kindpetterin vnd den krancken leueten von gebachens dz sind milchkuechlein. macj ein strauben teig mit milch vnd verzwir den gar wol wiltu in gel haben verhoch yn mitt saffran. nym die versotten milch als man sie macht versotten in einem hafen versotten in wasser in ander hafen mit ayren vnd starck oder dick ist. die selb milch mach ab mit edlen gutten wurtzen die in der apotecken sein genant. specie dulce mach einen dunnen strauben teig on ayer oder mit ayren mit einem gesotten honig wasser vnd ein klein saltz verbirg auch dy milch darein als in kuechleins vnd auch in krapffens weyß. vnd bach sie auch gar schon vnd auch braun gib sie dar. zu solchen gebachen gehort zucker dar auff gestrewet kaum zu brueffen. wiltu aber die kuechlein in mandelmilch oder sunst in gut geißmilch. oder anderer milch geben. so vergilbe sie vnd zettel ein lauters milchschmaltz darauf. vnd trag es fuer
3.41,xli. jtem visch vnd krebß vnd biberschwentz sein vil besser gesotten mit guttm wein. den mit wasser oder mit byer oder eytel essig. jtem es sprechen die meyster dz alle feyst essen vnd feist ding dem menschen schad sein. vnd die faisten visch noch schedlicher. so ist auch trucken brot geessen auch schedlich. wil aber der mensch keß vnd brot essen so trinck er darzu.
3.42,xlij. jtem wer ein kuchen in einem morsser will machen. der nem ayer wurtz weißbrot wuerfflet geschnitten dz temperir gar wol mit einander hack peterling darunter. thu es in ein pfannen mit ein wenig schmaltz. thu es darein. setz es auf kolen vnd nit zu heyß am ersten. darnach ye baß vnd baß vnd geueß ye ein wenig warms schmaltz darein.
3.43,xliij. von ayer muessern. wiltu machen ein gut ayermuß von ayer totteren. nim gutten wein vnd weich semelbrot darein. treib es durch. vnd thu honig darein vnd thu es in ein kleinen hafen. setz auff kolen ruer es fuersich dar vnd wen es dick wirt so heb es ab saltz vnd schmaltz es.
3.44,xliiij jtem ein ander gemein ayer mueßlein. nim gutten raum milch mel vnd ayer das klopff gar woll vnter einander das dz melb vnd ayer wol zu triben werden. jst es zu dick so gilb ein milch vnd geueß daran zuterib es aber. ist es zu dun so thu mer schon mel daran dz zutreib vor mit der milch als ein kinds mueß hab dy pfann auff dem feuer mit heyßem schmaltz vnd schut dy milch vnd ayer darein. ruer es wol byß es hert wirt. richt es an vnd see ingwer darauff. vnd zettel ein lauter schon milchschmaltz darauff vnd gib es fur in der pfannen.
3.45,xlv. ein guets mußlein von ayeren. seud hert ayer dy schell vnd hacks klein. zwir ein schon mel darunter mit milch thue dy ayer darein. temperir es wol vnd ruer es darnach in einer heissen milch. so wirt ein gut mueß darauß. laß sieden als ein kindes mueslein vnd ruer es das es nit anbrinn.
3.46,xlvi. jtem seued ayer hert vnd hack den totteren besunder thue ein rohes ay darunter. zwer aber milch ein schon melb daran dz es dick werd als ein teig schneid stucklein darauß vnd back sy in einem schmaltz so werden gut kuechlein darauß trucken zu essen oder in keß bruen.
3.47,xlvij. jtem wiltu machen ein guet gemueß von ayren so nym ayer vnd mel reib dz wol durcheinander. so geues ein heiße milch daran vnd mach es nit zu duen noch zu dick. thu recht saltz darein versuch es wol. das gemueß magstu in zwaierlay furmen machen nymstu ayer vnd mel so hack kleine griben vom alten schweinen fleisch darein das rein berge sey vnd seued es darinnen. hastu es nit so nim milchschmaltz vnd laß nit an brinen see lautter ingwer darauff an der an richt vnd gib es dar. wiltu das wol gelb haben so zwer saffran in ein labe milch vnd temperir es.
4.0,das vierd sagt von salssen von senfft vnd latwergen.
4.1,i. wiltu machen gut gruen salssen von kreuter. so klaub pfefferkraut. deymenten. mangolt. ampffer. streiff die stil darauß vnnd warn dich eines verglasten hafen mit einer deck nym weiß brot das weich in wein oder in essig gar woll reib leckuechen vnd stos dy kreuter vnd das alles miteinander gar wol treib es durch ein tuech mit essig. vnd wein darin dz brot ist geweicht mach es ab mit wurtzen vnd versuch die salssen vnd behalt sie in den glesen hafen vber iar.
4.2,ij. jtem etlich salssen stost man ab mit agrest. darzu nimpt man boley rauten. muentzen vnd brunkreß. das des agrest mer sey wen der kreueter wan dy vnzeitigen weinber heist man vnd ist agrest. dz gar ein liepliche seuer hat. dz stost man ab mit einem wein vnd mit essig vnd mit geriben leckuchen vnd schon brot.
4.3,iij. jtem etliche salssen stost man ab mit mailant garthenampffer. vnd mit sauren weinopffel mit brot geweicht mit eitel essig gehacket vnd gestossen mit einander vnd durch getriben in ein glesen heflein. wiltu die weinopffel vor sieden oder braten so gen sie dester baß durch. vnd versuch sie wol vnd verdeck sy du magst sie in glesseren kutterolffen behalten verstopf dz nur wol. vnd setz es in ein keler so dorret es nit.
4.4,iiij. knoblauch sals darff wenig brotz gebeuetelt brosem geweicht in essig vnd mit mager fleyschbrw gar wol gestossen abgemacht mit saltz. vnd ein wenig essigs die salse behalt in einem kutterolff wol verschoben so beleibt sie bey yrer kraft.
4.5,v. wiltu die gell haben. so thu saffran in essig vnd baiß in darin thu die salssen in ein pfenlein vber dz feuer. vnd laß erhytzen vnd mach sie dan mit wurtz vnd saltz ab. also thu einer yeden salssen so du sie wilt anrichten vnd fuertragen
4.6,vi. wiltu knoblauch salssen gruen haben so stoß deimenten vnd saur wurtz darunter mit brot geweicht in essig mit dem selben
4.7,vij. wiltu knoblauch salssen essig durchgetriben weiß vnd fein haben so thu mandelmilch darunter.
4.8,viij. knoblauc salß die vermischt ist mit wurmsamen ist gut mit allerley speiß zu essen fuer die wuerm
4.9,ix. wiltu machen ein gutte salssen von aschloch. weych brot in wein vnd stoß den aschloch in dem selben brot vnd wein vnd saltz. treib es durch. vnd mach in ab mit ingwer. die salsse ist gut zu rinderen braten oder wiltprat.
4.10,saluey salssen mach also stoß eytel saluey mit wein vnd brott
4.11,xi. von rauten salssen mach also. nym eytel rauten stoß sie mit essig vnd brot.
4.12,xij. boley salssen mach also nym eytel boley. stoß wol vnd brot gemischt darein vnd an der anricht gemacht alß ander salssen
4.13,xiij. ein salssen von baumerantzen dz sein klein wellisch saur opffel die druckt man auß von in selber vnd geben saurn wein woll geschmack. do thut man nichts zu dan zimetplue an der anricht dz ist ein fuerste gnoß salssen vnd kostenlich. dy ist nit zu behalten. wen die opffel mussen alweg also frisch auß getruckt werden. die salssen ist zu allen vogel huener vnd wiltpret gut.
4.14,xiiij. jtem die kreueter vorgenant die zu den salssen gehoren. wiltu die vber iar behalten dz sie ir sterck vnd geschmack nit verlieren so vach thaw wasser mit einem reinen neuegewaschen leinen tuch dz keg auf einer wissen hyn vnd her. druck es auß in ein sauber kandel vnd bayß die kreueter darinnen. es sey saluey peterling oder was krautz es ist einen tag vnd nacht. thu sie den auß vnd laß trucken gar wol vnd deer sie in einem bachoffen vnd behalt sie oben im hauß in einem korb. vnd wen du die salssen wilt machen. so bayß sy mit wein oder essig vnd stoß sy mit brot als der salssen recht ist wen du wilt.
4.15,xv. jtem wen da ein wein sals. oder essen auß schmeck der nem des selben gebeisten peterlings rautten oder saluey vnd esse dz keue es wol so verget im der geschmack vnd der stinckent attem.
4.16,xvi. jtem wz kreueter in dem mayen abgenomen werden als saluey. peterling. boley. meilant. rauten. dy also geschlacht vnd edel sein. deer sie in einem bachofen. stoß vnd bueluer sie woll. du magst sie vber iar behalten vnd zu allen essen nuetzen
4.17,xvij. senff mach also mal senff mit wurtz der sueß sey vnd wen er wol gemalen ist. so thu in yn ein pfannen vnd gib im einen wal ob einem feuer. ruer in wol mit wenig saltz vnd behalt in vnd mer in mit andern wurtzen gesotten vermach in gar wol. wiltu den zu essen machen. so seued ein guten honigwein vnd temperir den damit. salß in vnd wurtz in kaum zu brueffen so ist er gut. jtem ein andere weiß behendiglichen du magst honig nemen das temperir wol mit essig wein oder fleischbrue vnd ruer den senft dar ein.
4.18,xviij. jtem weinber vnd feigen gesotten mit wein oder wasser da mit senfft getemperiret das zimpt wol. oder mit roßez wasser das schmeckt wol. vnd gestoßen zimetrinden darein gethan subtilen leuthen.
4.19,xix. jtem senft ist heiß vnd trucken in dem vierden grat darumb so wedarf er der temperatur gar wol wenn er hilft den bloeden megen vnd schat guten augen zue vil gegessen.
4.20,xx. jtem weichselsalssen mach also stoß sie in einem morsser mit kernen vnd all. reib leckuchen darunter. treib es durch ein tuch mit gutem wein. schut es in einen verglasten hafen vnd stos negelein vnd allerley starcke wurtz vnd ein wenig saltz thu darein. erwelles bey dem feuer vnd thue es den auß in ein feucht beck vnd laß wol gesten vnd mach kuchlein darauß oder latwergen
4.21,xxi. jtem wiltu gut kuetten latwergen machenn. nym vnd seued oder brat sie gar wol stoß in einem morsser vnd geriben leckuchen treib sie durch mit guttem wein. mach sie ab mitt wurtz vnd thue ir als der weigselsalssen ob geschriben an das es mer leckuchens mueß haben.
4.22,xxij. wiltu machen gute latwerge von birnen als lue:etzbiren vnd ander guet birn. seued die schon wuerff die kern schefflen hin thue die birn in ein hafen geueß zilig wasser dar ann wen du sie zue stuecklein geschniten hast verdeck den hafen dz der dunst nit auß mueg. wen sie siedens genueg haben so erknutsch sie gar klein mit einem loffel. thue sy in ein kleines keßelein vnd setz sie auf ein drifueß vber ein klein feuer darnach ein gut gludt. ruer sie fuersich dar das sie nit werden alß ein mueß. thue honig wurtz darein. ruer eß noch baß du magst nemen negelein ingwer vnd muscat die stoß grob du darffest ir nit durch reden vnd schuett sie also grob darein vnd ruer sie noch baß vnd entzeuech dz feuer byß die wurtzen wol erhitzen vnd thu es herab so ist die latwergen gerecht. schlach sie auf ein weit teller oder auf ein schon bret vnd treib sie den als ein krapffen teig. laß wol kalten vnd schneid den kleine stuecklein dauon vnd legs ein.
4.23,xxiij. jtem ein gut nutz latwerg zu dem magen vnd fuer alle boß nebel. nym schwertelwurtz vnd schneid sie zu duennen scheueblein die laß acht oder zehen tag in rotten wein beyssen in einem glaß wol verdeckt darzu nim ein maß honig zulaß in einer kuepffern oder messin pfannen ob einem kolfeuer darein thu die wurtz vnd wein den du vor bereit hast vnd laß den drytten teil einsieden. darnach nym .iiij. lot ingwer zehen die nicht durch geseet werden ein lot negelein. ein lot muscat nuß.ij. lot zimmet rinden. vnd ein halb lot langpfeffer alle wol gestoßen die laß ein gut weil dar in sieden biß es dick werd zu einer latwerge vnd ruer sie stetz mit einer spateln das sie nit an brin so hastu ein gut latwergen.
4.24,xxiiij. czu der brust ein gut latwerg. nym weissen rettig ysop olant dyptan vnd ingwer die stoß zu puluer. temperir sie mit honig zu einer latwergen als es gewonhait ist latwergen zu machen. wiltu sie besser haben so thu darzu kubeben zimmet vnd muscatplue oder ander specerey die gut sein. du magst auch nemen entzian. venedisch zitwer. langenpfeffer calmus galgant vnd steinwurtz oder ander gewurtz nach dem vnd dir zimpt dinstlich dar zu sein vnd vntter ein ander temperiren. wie ob stet zu einer latwergen.
4.25,xxv. jtem von kraut essen die gewonlich zu essen sein als mangolt penetkol. compust das sol man schon durch lesen einlegen vnd sieden vnd alweg dz erst wasser wol abseigen halben weg wol gesotten vnd der ander anguß des wassers sol erst abgemachet sein mit saltz vnd gemecht biß an die stat. wie wol dz ist dz man die kraut brueet darumb sein sie gut zu hacken. noch ist dy gruß zu starck vnd vngeschmack darumb muß man im dz erst wasser entziehen man hack es oder werd gantz.
4.26,xxvi. jtem wiltu bald gut kumpost kaltz kraut wolgeschmack machen am herbst als rohe von kumpest hauhten. so nym ein reinen hafen vnd spreueß holtzlein vnten darein einer hent hoch. vnd geueß gutten rotten wein darein biß an die holtzlein vnd nit gar. so nym den dz krautz haupt vor wol geschwert vnd spalt dz in vier biß an dem dorssen vnd doch gantz bleib. vnd leg ein ander bellein krautz da hinten ein dz vorn offen zer vmbstuertz dz haubt also auf die holtzlein in hafen vnd verstuertz den gar eben vnd verkleib in wol mit muß. vnd setz in auf ein dryfuß. vnd mach ein geleich feuer darunter nicht zu groß. vnd laß steen also lang byß sunst ein kraut gesieden mag thu es dan auß. vnd laß kalten. vnd nym des rotten weinß im hafen den thu in ein pfenlein vnd seued kuemel. schlehen vnd krametper dar in vnd schuet es in dz haupt. teil es wol vmb vnd vmb vnd laß es zu vallen. erspalt es dan gar. geueß essig oder senff daran vnd trag es fuer.
5.0,das fuenfft teyl ist von essig vnd wein
5.1,i. der essig wirt manigfeltigklich gemacht. czum ersten nym die aller seuersten weinber druck sie auß seig sie durch ein tuch. geueß darein gutten alten essig laß es steen. so es sich gesetzt hat seig es von den hefen. vnd thu mer der außgetruckten suern weinber ein. laß es aber gesten. seig es wol ab. vnd thu dz also oft alß du sein vil wilt haben.
5.2,ij. jtem von wein macht man essig also. thu alten wein in ein klein feslein nur halb. vnd setz es an dy sunnen oder besser ist es zum feuer vnd laß es sten also an der werm so wirt gutter essig.
5.3,iij. jtem nym ein krug der von altem essig seer schmeckt vnd geueß darein wein biß zu halben teyl. verstopf in wol. vnd setz es in einen kessel vol siedens wassers vber dem feuer. wer dz dar innen etwas wenigs seudt so wirt er zu essig.
5.4,iiij. geueß in einen hafen oder krug alten wein. thu gutten rocken seuerteig einß ayes groß darein in ein thuechlein woll verbunden. vnd setz es zum feuer las es wenig sieden. vnd setz es hyn da wirt gutter essig von.
5.5,v. jtem thu alten wein in ein hafen oder in ein kessel laß sieden schaum in. mach in zu. begrab in yn ein keler in die erst. laß drey tag sten. grab in wider auß vnd las wider ein kleinen wal thun. setz es in. da wirt gut essig auß.
5.6,vi. thu wein in ein kolben glas oder in ein krug setz in einen kessel vol wassers. darin las den wein heys oder nur wol warm werden. du solt aber in den krug mit wein rot weidenholtz legen vnd ingwer. langpfeffer vnd ein vrhab von rohem teig oder heys gebachem brot dauon wirt der essig starck
5.7,vij. jtem wiltu schnelligklich essig haben. so nym stehelen blech vnd gluee die wol vnd lesch die dreymal in guttem starcken essig. leg sie hin vnd behalt sie zu deiner notturft. so du den schnelligklich essig machen wilt so nym sie vnd gluee sy wol vnd lesch sie in wein so wirt er auf der stet zu essig.
5.8,viij. wiltu vber lant essig mit dir tragen in der taschen wo du hin kumpst dz du bereiten essig habst. so nym die kern in der keltern auß der weinber hulse vnd trucken sie wol stoß sie wol zu buluer auf dz buluer geueß guten essig. vermisch wol las es sten dz sich dz buluer an den grunt setz geuß den essig ab vnd truckene dz bueluer an der sunne dz thu zu dreyenmalen vnd so du schnelligklich zur hant essig haben wilt wo du bist. so nim des buluers vnd streue sein wenig in ein becher vol weinß so hast essig
5.9,ix. oder also nym hefen von essig vnd knyt die mit rocken mel mach ein teig darauß mach ein brot darauß bach es im offen kaum halb. nym es auß dem ofen. leg es in gutten starcken essig dz es des essigs in sich zeuecht so las es aber im ofen bachen auf halb. nymß auß legs wider in guten starcken essig dz es aber des essigs in sich zeucht. also vill als es mag thue es wider in den ofen bachs woll vnd behaltz. vnd wen du essig haben wilt auf dem weg oder wo du bist rere des brotz ein wenig in ein becher weins so hastu essig.
5.10,x. oder also nym weinstein wol geriben mit starckem essig. zu drey mal an zu yedem reiben laß in wol trucken werden. den mach kuegelein darauß. laß sie trucken. der selben kuegelein thu .i. oder .ij. in ein becher weinß. als bald wirt essig auß dem wein du magst auch langenpfeffer gar wenig vnter den weinstein reiben
5.11,xi. gutten byressig zu machen. nim gut byr wurtz vnd werm die bey dem feuer. dz sie also warm werd dz du kaum die hand darein magst erleiden. thu darein ein wenig gutte byr heffen von dem die wurtz auf stost dy wirt in essig gewendt. vnd wirt es nit bald zu essig so leg hyn ein wenig weiß weiden holtz so wirt er besser.
5.12,xij. wiß das ein ytlicher essig er sey von wein oder von byr auf dz er sein seuer behalt. sol man im machen ein spunt von weiß weiden holtz der als lang sey. sol man in oben hyn ein stoß das er nit auf den boden ruer. der behelt des essig sein seueren wan von natuerlicher krafft ist der weiden aygenschafft seuerkeyt zu halten vnd zu meren.
5.13,xiij. czu machen ein wein zu kreftigung des leibs vnd wider bringung natuerlicher hitz. so bereit dir ein kleins feslein. vnd nym allerley guter wurtz auß dem kramen sol vil als dich dunckt darzu genuegen. vnd stoß sie klein in einem morsser. vnd thu zucker also vil darzu als der wurtz aller ist. vnd schuet dz alles in ein secklein gemacht in einer gestalt einß langen sackes. vnd henck den zipffel des seckleins mit der wuertz in ein kandel oder warein du wilt. vnd geueß gutten wein dar ein. las es durchseigen zwey oder drey mal auf dz. das der wein die krafft der wurtz alle in sich ziehe. so geueß den den wein in dz feslein vor wol gereiniget vnd verstopf es wol dz die kraft des weins nit verriech. also hastu ein wein der dem verkalten leibe sicherliche sein naturlich hytz wider bringe vnd in krefftigt.
5.14,xiiij. jtem ein mensch der lang kranck gelegen hat vnd auff kumpt. yedoch im dz haupt schwach ist von kranckheit des hirns dem hilff also. nim ein maß weins vnd ein lot muscatpluet die bindt also in ein thuechlein. vnd ein muscatnuß die zerstoß klein die bindt auch in ein reines tuechlein. nym die zwei knospeln heng sy in die maßweins. laß dz also sten .iij. tag vnd nacht dz der wein die krafft der kreuetter an sich neme so gib es dem krancken zu trincken. ye zu iiij. malen ein tag. des morgens nuechter. vnd ein halb stund vor der malzeit. vnd ein halbe stund vor dem abentessen vnd des abentz so er zu bette wil gon. vnd die weil er auß dem kandel trinckt die weil sol man im ein ander bestellen. auch als ob geseit ist auf dz so er einen wein auß getruncken hat dz er den andern zu hant hab. vnd man geb im sein alle mal zwu halb ayer schalen vol. vnd thu das also lang byß im baß wirt in dem haupt. wen lange siechtagen wollen lang ertzney haben dissen wein mag man auch geben den. die stete kranckheyt im haupt haben.
5.15,xv. jtem wiltu olant wein machen. nym olant wurtz woll gewaschen. schneid dz zu stuecklein vnd nym frischen most auß der kelter. geueß den in ein kessel. thu die wurtz darein las es sieden vnd wen die ober rind sich abloset von dem kern so ist genug gesotten. geueß dan den gesotten wein in dz faß in den most in den du den olant wein haben wilt vor wol gesigen durch ein tuch. vnd laß in wol vnter einander yeren. so hastu gutten olantz wein. also magstu auch von andern kreuetern wein temperiren vnd machen alß von salueyen. oder von welcherley kraut du wilt.
5.16,xvi. wiltu machen merrich wein. so schneyd in zu duennen breyten schnitzlein. leg die schnitz auf einander. vnd gut saltz er zwischen so werden sie nassen oder gestossen lorber. laß ein tag vnd nacht in einer schuessen steen. stoß in einem morsser. vnd stoß bertram darunter mit einem essig vnd zwing es durch ein tuch in ein zinnen schuesseln. behalt es in ein glaß wol verstopffet. wer den vor durst nit wol beleiben mag der eß brot vnd ander kost darauß der wirt gering. vnd das vberige das nicht durch dz tuch geet das magstu mit guttem zucker senften vnd yß das nuechtern das wert dem wuellen vnd stillet das guerren in dem bloden magen.
5.17,xvij. wiltu ein wein von bramber. nym ein maß honig saym vnd bramber fuenff maß dz misch vnd zwir es mit ein ander woll. darnach thu sechs mal so vill weinß darzu thu es zum feuer. laß wol sieden. scheuem es vnd setz es ab. seig es durch ein tuch laß es yeren. darnach thu es wider zum feur laß sieden. scheum es vnd geuß es in ein reines feßlein. las es yeren. vnd wen du dauon trincken wilt so bruf ob er dir zu starck ist so nym zu einem gleßlein vol. zwey gleser vol weinß misch darunter so hastu ein gutten tranck der der natuerlichen hitze wol hilft. vnd sie in ir natuerlichen masse behelt.
5.18,xviij. jtem wiltu ein zwiffelwein machen dem thut man geleich als dem bomrantz wein. vnd vermisch in mit gutem essig. der ist gut fuer die gebrechen. das bewer also. nym einen vergifften wurm als spinnen edechs oder schlangen vnd mach einen kreyß auf einem tisch mit rohem knoblauch oder mit zwiffeln. vnd setz den wurm da mitten ein. vnd laß in kriechen. wo er hin wil vnd wen er an den kreß kumpt er schnaltz wider. dz bewer mit wuermen die von den leuethen oben oder vntten auß gen. also mag man ein kreyß machen von triackers von merrich oder von nessell wurtz vnd von gebrantem wein vnd darumb so haben die alten mayster der ertzney vil vnd mancherley salssen erdacht vnd leren machen. nur zu einem zusatz vnd wendung vil vnreiner gebrechen. oder zu wenden vnrein gebrechen inwendig aller menschen zarter natur vnd gelider vnd besunder des magen der ein fuerst ist der gelider. vnnd darumb setzen die bewerten mayster alle salssen mer von nutz wegen dan wol lustes wegen.
5.19,xix. jtem wermut wein ist gut fuer vnlust getruncken vnd vermischt mit anderm wein oder salssen dauon gemacht mit nuß kern. vnd schonem brot geweicht in wein in die wermut geton wol gestossen. vnd durch getriben mit guttem wein. ist ein salssen damit ist gut zu essen alle kost von fleisch vnd fisch zu der zeit so der gebrech oder sterb vmb get. oder von vergifftigen luft ist oder von bosem wasser. es ist sit vnd gewonlich in hungern das boße wasser sein vnd vil nebel das die nechen leuet wermut wein sieden vnd machen in also gemeinlich als wir olant wein hie syeden am herbst recht als olant sueß ist also ist wermut bitter. vnd seindt die leuet starck vnd gesunt da bey in bosem mossigen landen.
5.20,xx. jtem nesseln mit einem gutten wein gestossen oder mit einem sauren essig. durch getriben. vnd in ein glaß gegossen vnd behalten. disser durch getribner wein sterbet die wuerm. wiltu gebranten wein darunter thun was du damit bestreichst dz weret den wuermen vnd vngeziffer vnd dem faulen fleisch. vnd wer yndert ein vich dz da fauel fleysch het in einen gebrechen thu ein wenig alaun darunter es etzt sich auß. also merck wo man den wermut wein. den merrich wein. den nessel wein hyn thut da kumpt keyn spynne hyn. weder mucken noch ander wuerme kroten oder schlangen.
5.21,xxi. jtem ein ytzlicher mensch der da hat einen kalten bosen magen. der hat ein bleiches angesicht.
5.22,xxij. jtem wer da ein verschlempten bosen magen hat in hilfft nichtz keinerley ertzney die bosen duenst dy da verschlossen sein in dem magen werden den vor gepurgirt vnd auß getriben
5.23,xxiij. jtem das sein die zeichen des kalten magens rupzung hesschung. bitterkeyt in der gurgel. der sodt. stettig auß spurtzen vil speichel. in hungert vil vnd durst selten. vnd ysset ser vnd ein solcher hat ein vngestaltz bleich antluetz. ist im oder der magen kalt mit truckenheit vermischt. so durstet in auch. dz kumpt im von melancolien.
5.24,xxiiij. jtem dz sein die zeichen einß hitzigen magens verhitzigett mit vnnaturlicher hitz. steter durst. seltzsamer hunger. bitter keyt des mundes. vndewen gelb als saffran. truckenheyt der zungen dz ist ein zeichen dz er hat hitzige dunst in den vachen des magens. gleicherweiß ist seltzemes hungers ein zeichen das er subtyle vnd weiche speiß nit verdewen mag. vnd dy groben speis dewet er wol vnd wirt von der hitzen also gepeiniget das er nit mag warmes getranck trincken.
5.25,xxv. jtem wiltu einem menschen seinen verhitzten magen in seinen natuerlichen standt bringen. so sol man im geben zum essen speiß die kalter natur ist. als ampffer. melden. lattuca. mohenbleter gesotten vnd nit heiß gessen. vnd visch mit schueppen die in frischem schnellen wassern gen.
5.26,xxvi. ein ander ertzney mach ein pflaster von kalten dingen als von rosen. haußwurtz. wutzerling. oder zu schlahen saur offel. coriander. gersten. ibisch. oder bestreich in mit rosen oder feil ol.
5.27,xxvij. jtem wer da ein verkalten magen hat als von kalter speyß oder tranck. dem sol man helffen mit wurtz vnd kreueter warmer natur nym kuemel .i. lot. galgan ein halb lot. ingwer ein lot. muscatnuß ein halb lot. muscatplue ein quinten. calmus ein quinten. zitwer ein halb quinten. langenpfeffer ein quinten. paradeis korner ein quinten. steinwurtz ein quinten. zimet rinden ein quinten. zuckers als vil als darzu genuget. vnd mach ein latwerg die nuetz alle tag vnd nacht drey mall im sumer morgens frue nuechtern. zu mittag. vnd des abentz am betgang im winter. morgens nuechtern. des abentz am betgang. vnd zu mitternacht. vnnd merck so du die latwerg zu dir nemen wilt. du solt daruor nuchtern sein .iij. stund vnd nach der nemung auch .iiij. stunden oder auf das kleinste .iij. stunde. die ersten drey tag so du ir brauchen wilt. nym ir einer haselnuß groß. die anderen vier tag einer kleinen muscaten groß. die dritte woche einer wellischen nuß groß. bey dem bleib biß dir baß wirt. vnd wirt dir an der pfecten gebresten. so laß dir ir mer machen vnd weill du der ertzney brauchst. hut dich vor kalter speiß vnd getrancke. vnd vor wasser vnd vor allerley visch gruen vnd gesaltzen. außgenomen gar kleine lebendige vischlein die laß dir woll abmachen mit gewurtz vnd saffran gekocht mit klein geschnitten zwiffel. hut dich auch vor kumpost kraut. vnd allerley milch speyß vnd vor gereuechtem fleisch vor garstigem fleysch. faystem fleysch. vor alten madigen kesen vnd vor allen vndewigen speisen.
5.28,xxviij. jtem bibenel. entzian. zit wer dy drey wurtzen gebueluert vnd geseet auf nasses brot getemperirt mit ingwer muscat. negelein ist dem kalten magen gut. vnd fuer durst dz dy wasser kelt nit vber hant nympt also dinet knoblauch merrich. lauch. rohe oder gesotten gesessen der groben natur dauon die natur der subtilen menschen wirt gekrenckt darumb sind die salssen erdacht
5.29,xxix. jtem fuer ein verkalten magen gib ein syrop von wermut vnd syrop von ertrauch an .i. wasser geprant de horagine absintho vnd menta. an libersemis. oximel dwreticum z. i. detur in aurora in quattor dies. postea detur gerapigra galieni que summe valet in stomacho frigido.
5.30,xxx. ein armer der ein verkalten magen hat der trinck so er zu bette wil gon in einem warmen byr galgan vnd kuemel vnd weiß weirauch. ist es im winter. im summer darf er sein nicht weimen aber der reich nem dyagalangan vnd dyaciminum auß der apoteck.
5.31,xxxi. jtem wer nicht lust hat zu essen der mache im ein salsse von knoblauch vnd nem .iij. pleter von saluen vnd wenigs brot vnd saltz zustoß dz vnd zu treibs mit essig vnd thu den knoblauch darein. nym zwu zehen ingwers vnd .xxx. pfefferkorner zu stoß die klein vnd thu sie darzu. vnd geueß essig darauf vnd meng es woll. solche salssen soltu drey oder vier tag essen so gewinstu guten lust zu essen.
5.32,xxxij. jtem merck alle speyß die der mensch zu im nympt vber die natur. das ist so er der mer nympt wen es seiner natur bequemer die bringt in kranckheit.
5.33,xxxiij. jtem merck der magen wirt geleidigt vnd verseret von der speiß die al zu kalt oder heiß ist. zu ser gesaltzen zu ser geessigt ist. vnd die bey dem feuer bruenslich ist worden. sunder sie fiellen alle ein maß haben.
5.34,xxxiiij. jtem merck der in dem leibe hert ist. also er nit stul behaben kan. er felt in ein kranckheyt. oder er gewint die schnoppe oder gewint den stein oder er hat in gereit.
5.35,xxxv. jtem merck dz auch alle deuetschen bolen vnd behem mit den bequemlichsten gepurgirt suellen werden durch stuelle. vnd alle walhen durch dz vndewen. das ist magens halben. oder vberiges plutes halben mogen alle gepurgirt werden durch das aderlassen vnd auch kopf setzen.
5.36,xxxvi. jtem alles dz auß erden ist. oder auß der erden wechst vnd all menschen. also wol die nemen an sich die aygenschaften der .iiij. element.heys. kalt. trucken. feuecht. vnd wer lang leben wil. der verwandel ye einß gen dem anderen. als die kelt mit der hitz. vnd die hitz mit dem kalten vnd das trucken mit der feuechte. vnd das feuech mit dem trucken also ist der selig vnd weis der der zeit achtet vnd dy maß solcher temperatur recht trifft vnd also mit weißheit ordenlichen lebt. wan es sprechen die mayster. ordenung sey weisheyt. vnd weisheyt sey ordenung. vnd dy gut gewonhayt behelt gute siten vnd gibt gut endt. so bewart messigkeyt den gesunt. wen alles das das dem leib zu gehort. sol vnnd muß messigklich geschehen.
5.37,wiltu den nit folgen gern rat. messigkeyt ordnung. vnd rechtem leben so wer doch besser gesunthayt zu haben. wen so du siech bist alle ertzte mit allen yren kuensten. darumb so einer lang gesunt wil sein on alle gebrechen. so muß messigkeyt fleyslich darzu dienen in allen seinen wercken. an essen. an trincken. an weiben. an baden. an arbeyten. an gen. an schlaffen. an wachen. an geselschafft. an bueberey. an zerung. an sorgueltigkeyt gut zu gewinnen. wen alle sorgueltgkyt verderbt die weißheyt vnd die vnmessigkeyt verderbt leib. sel. vnd gut gewonhait yedermanß noch seinen staten. doch die nit groß sorg haben in allen irem leben die nemen selten gut alter oder verderben. als iung leuet in yren halben tagen. darumb sol sorgueltigkaeit geschehen messigklich oder mit messigkeyt vermischt. vnd wer den die maße recht trift vnd also ordenlich der ist im selbs holt vnd beleibt bey gesuntheyt vnd bey langem leben.
5.38,oder ein weiplich bild in yren blumen schein zu yrer zeyt sol sich also messigklich halten mit getranck vnd mit kost vnd andern sachen das yren weiplichen rechten nit widerwertig sey wen ir gebrech meret sich den. sy nahent der schwint sucht vnd den bitteren grymmen im leibe vnd mag sein sterben. stirbt sie aber nit. so muß sie lang haupt wee habenn. auch wuellen spuertzen vnd husten ist ir kurtzweil. des wuerd sie vill lieber vber haben. darumb so werden die groben ee man machen solch leyden. dy yrer weiber nit schonen zu billicher zeit. vnd in nicht glaubig sein mit aller edlen guttat die man mag gehaben von kost vnd getranck mit edlen wurtzen vnd senfftigungen der ruhe aller guten pfleg. es schreibt albertus magnus ein heyliger man zu regenspurg ligende begraben im buch der frawen heymlichkeyt. das kein grober man sol wissen von frawen heymlichkeyt. aber die fraw mag im zeichen geben. vnd nit vil sagen. das sol in erbarmen vnd sol ir glaubig vnd hylflich sein mit aller lieb vnd vermuegen dauon suellen wir messig sein. seyt dem mal die messigkeytt ist die beste ertzney in essen vnd in trincken da durch wir lang muessen leben vnd in dissem leben gen got dem almechtigen muegen erwerben das ewig leben. amen.
